(1)
هواللّه
ای هموطن عبدالبهاء هرچند مولد در طهران و سنين متواليات آواره عراق و مدّتی سرگون بلاد روميلی و چهل سال محبوس عکّا با وجود اين وطن مازندران است يعنی ميان رود بلوک نور لهذا تو را هموطن خطاب نمايم...
(2)
... جمال مبارک در طهران صبح در نهايت ثروت و غنا بودند و شامگاه به کلّی تالان و تاراج گشت به قسمی که عبدالبهاء طفل بود چون شام لقمه نان از والده خواست والده به عوض نان مناجاتی از برای او خواند که شکر و حمد آن مصيبت کبری بود که در سبيل اللّه واقع گشت و مدّتی در عراق در نهايت فقر بسر برديم و آن مدّت منتها سرور و حبور از برای ما بود که هر گاه به خاطر آيد نهايت شادمانی رخ دهد...
(3)
... جمال مبارک روحی لأحبّائه الفداء ما را تربيت نفرمودند و پرورش ندادند که راحتی کنيم تا به نعمتی رسيم يا شادمانی کنيم يا کامرانی نمائيم در زندان ايّام بسر بردند ما را تربيت فرمودند که از باده ناکامی سرمست گرديم و تحمّل هر مشقّتی نمائيم تا در طينت ما نيّت صادقه خدمت به امراللّه سرشته گردد و در جانفشانی بی‌اختيار گرديم دمی نياسائيم و راحت نجوئيم...
‏(4)                                                        ... از بلايا و مصائب من آه و فغان نموده بودی و فرياد تأثّر و تحسّر کرده بودی من از بدو طفوليّت از پستان بلايا شير خوردم و تا به اين درجه از حيات رسيدم روزی راحت و آسايش نديدم لهذا به محنت خو کرده‌ام و با بلا انس گرفته‌ام لهذا از مصائب و بلايای من محزون مباش بلکه مسرور شو و ممنون گرد که ايّام من پرسعادت است و حيات من محصور در تحمّل بلايا در سبيل حضرت احديّت ولی اين ايّام بلايا قدری خفّت يافته...
(5)
... اين مسجون از بدايت حيات چون طفل رضيع بود ثدی عزيز پستان بلا بود و در آغوش مصائب کبری تربيت شد و نشو و نما نمود و همواره تا امروز همدم درد و غم بوده و مونس آلام و محن عذاب عذب شده است بلا عطا گرديده است مشقّت راحت شده است اميدوارم که جميع ياران الهی و اماء رحمان به اين موهبت موفّق و مؤيّد گردند...
(6)                                             
هوالله
ای بنده ميثاق مکتوب آن جناب که بدايتش به انگليسی و نهايتش به پارسی مرقوم، ملاحظه گرديد از سجن جديد و بلای شديد اين عبد ناله و حنين فرموده بوديد و حال آن که بشارت کبری است و موهبت عظمی زندان نيست ايوان است زهر جفا نيست شهد وفاست قعر چاه نيست اوج ماه است محنت نيست منحت است زحمت نيست رحمت است راحت جان است و مسرّت وجدان و روح و ريحان صد هزار حسرت و افسوس انسانی را که بعد از بلايای جمال مبارک و صعود مليک وجود ديگر راحت و آرام جويد و آسايش دل و جان خواهد آزادی طلبد و شادمانی خواهد و دمی بياسايد. اليوم مؤمن صادق آرزوی صد هزار بلا نمايد و به تضرّع و زاری در سبيل فدا پويد و رضای جمال ابهی جويد لهذا از سجن عبدالبهاء پربشارت باش و در نهايت مسرّت به شکرانيّت ربّ احديّت پرداز...
(7)
ای ثابت بر پيمان نامه شما رسيد و معلوم گرديد که ابرار از آزادی اين اسير آن زلف مشکبار آهنگ فرح و سرور بلند کردند و جشن طرب و حبور برپا نمودند و بزم شادمانی و کامرانی آراستند اين جذب و وله و شادی و طرب واضح است که منبعث از انجذابات روحانيّه است ولی عبدالبهاء را اسيری آزادی است و آزادی اسيری بند رهائی است و زندان ايوان آسمانی الحمد للّه با بلا انس يافته و عادت و خوی گرفته زيرا از مصائب سبيل الهی حيات خويش را نتيجه يافته حال به چه دل خوش نمايد و به چه بشارتی مسرور و شادمان گردد نه بند و زنجيری و نه سلاسل و اغلالی و نه حبس و هوانی و نه حصر و ناتوانی نه ضرب و قتلی نه طرد و منعی نه عذابی نه جفائی و بعد از اين چه ثبات و وفائی در يکی از الواح مبارک در عراق نازل که بلايا و رزايا و محن و منايا برهان عاشق صادق است و مشتاق موافق هر مدّعی جويان شاهد است و عاشق و طالب گواه اين است که مشتاقان روی دوست را آرزوی دل و جان شماتت اعدا و ملامت اهل بغضا و اذيّت شديد و زنجير و حديد بلکه سيف و سنان و تيغ و سهام و جور و جفا و زهر و بلاست اين ميزان است و هر کس آرزو ننمايد قد فرّ من الميدان...
‏(8)                                               
... امّا قضيّه رفع سجن عبدالبهاء که به نهايت آرزو از حقّ خواسته بودی اين سجن نيست صحراست اين زندان نيست ايوان است عبدالبهاء را آرزو چنان است که در سبيل عبوديّت جمال ابهی سر دار بيارايد چه جای آن که خلاصی از سجن جويد احبّای الهی بايد به تضرّع و زاری به درگاه احديّت عجز و نياز آرند که اين بنده ذليل را در مشهد فدا عزيز فرمايد اين است آمال من و اين است آرزوی من آن نفوس مقدّسی که عبدالبهاء به بندگی ايشان عزّت ابدی جويد جميع نهايت مصائب و بلايا را تحمّل فرمودند آيا سزاوار است و مقتضای وفا که من راحت و آسايش طلبم و يا آزادی از سجن جويم لا واللّه ليس هذا وفاء فی امراللّه...
(9)                                               ‮
... امّا حرّيّت، من هميشه آزاد بوده و هستم حرّيّت مرا کسی ممانعت نتواند و آزادی من از جمال ابهی بود و کسی در آن مداخله نتواند اگر جميع قوای عالم جمع شود حصر بر من نتواند زيرا از جميع قيود و زنجير تعلّق به اين جهان آزادم امّا از جهت جسمانی مرا آرزو چنان که در جميع احوال در سبيل حضرت رحمان محصور باشم و مسجون گردم بلکه اسير زنجير گردم و نهايت آرزو آن که خود را بر صليب بينم اين است عزّت و راحت و مسرّت و بشارت عبدالبهاء و اگر اين آرزو نبود نفسی را بر من تسلّطی نبود و تحکّمی نه...
(10)                                               ‮
ای طالب ملکوت نامه رسيد ذکر حرّيّت من نموده بودی عبدالبهاء از اصل آزاد است اگر جميع ملوک آفاق جمع شوند حرّيّت او را منع نتوانند زيرا آزاد ملکوتی است ولو اسير ناسوتی جان در فضای جانفزای جهان الهی سير نمايد ولو جسد در قعر چاه افتد و وجدان در صحرای موهبت رحمانی پرواز کند ولو شخص اسير قيد و قفص باشد و اين اسيری نهايت آرزوی عبدالبهاء در سبيل الهی است ولکن حال اراده الهی تعلّق به آزادی جسدی نيز يافت جز تسليم و رضا در شدّت و رخا آرزوئی نداريم...
‏(11)                                               
... ای عزيز الهی در اين دم که زلزله امتحانات بقعه مبارکه را به حرکت آورده و طوفان عظيمی برپاست نامه روحانی شما قرائت شد و نهايت مسرّت حاصل گشت از فضل يزدانی مستدعيم که روز به روز تو را نورانی فرمايد تا مظهر الطاف رحمانی گردی و موفّق بر خدمت آستان الهی شوی.
 مختصر اين است که از يوم صعود الی‌الآن اخوی مهربان به هر وسيله تمسّک جست و به هر اسبابی تشبّث نمود که سراج محبّت اللّه را خاموش نمايد در بدايت به نشر الواح شبهات پرداخت و شرق و غرب را به کلمات مؤتفکه ملوّث ساخت به گمان اين که القاء شبهات نسخ آيات باهرات کند مدّتی در اين قضيّه جهد بليغ نمود تا يرليغ جآء الحقّ و زهق الباطل انّ الباطل کان زهوقا در جميع حدود و ثغور منشور گشت و چون از اين خائب و خاسر شد به دسيسه‌ای ديگر پرداخت و زبان به مفتريات گشود و به اطراف و اکناف آنچه توانست تهمت و بهتان انتشار داد که اين عباد را معاذاللّه نسبت به عموم نيّتی غير خير مضمر آنچه نوشت به وسائطی ابلاغ نمود و لوائحی ترتيب داد که معاذاللّه اين عباد با دشمنان پادشاهی عثمانيان رابطه و مخابره دارند و آن لوائح ارسال به حکومت اين سامان شد تکذيب گشت بعد با جمعی از بدخواهان اين عبد در اين شهر همدم و هم داستان شد و شب و روز عاکف آستان آنان گشت تا آن که در اين ايّام با آنان لائحه‌ای ترتيب داده که در هر صدی هشتاد و پنج از اهالی اين صفحات بهائی گشته‌اند و با اجنبی روابطی بسته‌اند تربت مقدّسه را کعبه اتّخاذ نموده‌اند و مقام کرمل را روضه مطهّره حضرت رسول عليه السّلام قرار داده‌اند در اينجا طواف کنند و در آنجا سجده نمايند و از اين قبيل بسيار.
 باری جمعی به جهت تفتيش اين وقايع مأمور گشتند و از اسلامبول به اينجا آمدند آنان سرّاً فحص و جستجو نمودند ولی از بدخواهان يعنی کسانی که شريک در آن لائحه بودند و از اين آوارگان ابداً سؤالی نکردند و توضيحی نخواستند و مراجعت به اسلامبول نمودند لهذا ارياح امتحان در بقعه مبارکه روز به روز در اشتداد است. سبحان‌اللّه اگر ديگران ندانند الحمد للّه ياران واقف اسرارند و مطّلع بر وصايا و نصائح جمال مبارک در جميع الواح به وصيّت صريحه و نصيحت صحيحه و اوامر قطعيّه کلّ را از فساد که سبب هدم بنيان عباد است منع فرموده و به اطاعت و دولتخواهی و انقياد و صداقت به سرير پادشاهی امر قطعی فرموده که هر کس فسادی نمايد و يا اين که در اطاعت شهريار فتور و قصور کند از رحمت پروردگار محروم است و از نظر عنايت حقّ دور و مهجور هادم بنيان است نه بانی نوميد از رحمت پروردگار است نه راجی محروم است نه محرم مجرم است نه مکرّم و الحمد للّه اين نصوص قاطعه در جميع اقاليم منتشر و در نزد جميع دانايان مسلّم حتّی به نصّ صريح فرموده‌اند ياران الهی بايد با سائر طوائف و ملل در نهايت مهربانی رفتار کنند جفا را به وفا مقابله نمايند و خطا را به صواب ستر کنند تيغ و شمشير را به شهد و شير مقابلی کنند و سمّ نقيع را به شربت بديع مکافات فرمايند هر دردی را درمان باشند و هر زخمی را مرهم دل و جان دشمنان را يار و ياوری کنند و عوانان را غمخواری کنند و انتقام را خونخواری و درندگی شمرند سبحان‌اللّه ما سالک در اين سبيل و خلق مشغول به چه بهتان عظيم ولی اگر بيگانگان به کذب و بهتان پردازند تعجّب نبود عجب در اين است که بيگانگان حسن شهادت دهند ولی آشنايان بدخواه در نهايت شکايت، باری باوجود اين ما اميدواريم که به نهايت تمکين تحمّل اين جور عظيم نمائيم و از صراط مستقيم مقدار جوی تجاوز ننمائيم متوکّل بر خدائيم و متشبّث به ذيل کبريا و در اين طوفان بلا صابريم و شاکر و جان در کف گرفته به جانفشانی حاضريم و از برای کلّ رحمت و موهبت طلبيم و عفو و مغفرت جوئيم ربّ ارحم الخطاة و اعف عن الشّنات و لا تأخذهم بالسّيّئات و بدّلها بالحسنات انّک انت ربّ الآيات البيّنات و انّک انت الرّحمن الرّحيم. ع ع
(12)
هوالله
ای دوستان حقيقی شما آگاهيد که در ايران حاسدان و علمای رسوم به هم پيوستند و اتّفاق نمودند و بر جفا و افترا در حقّ اين مظلومان قيام نمودند و به هر دسائس و وساوسی تشبّث نمودند تا آن که بر حکومت مشتبه کردند که بهائيان خدانکرده خائنانند و طاغی و باغی به حکومت شهريار تا آن که دولت ابد مدّت ايران را بر آن واداشتند که سی سال اين طائفه بهائی را از نظر اندازد بعد از سی سال حقيقت آشکار گشت و در نزد حکومت عادله واضح و مشهود و مثبوت و مبرهن شد که جميع اين روايات و حکايات مفتريات است بلکه اين طائفه مطيع و منقاد دولتند و خيرخواه و رعيّت صادقه شهريار لهذا اعليحضرت شهريار ايران دامت شوکته به حفظ و حمايت مظلومان پرداختند و به قدر امکان از دست ستمکاران و مدّعيان محافظه و صيانت فرمودند ايّد اللّه شوکته و زاد توفيقه و جعله نائلاً الی اعلی درجة الفلاح و النّجاح بجاه الملأ الأعلی.
 بعد از ظهور اين حقيقت حکومت دست تطاول جفاکاران را کوتاه نمود و درگاه پادشاهی ملجاء و پناه مظلومان گشت حال بعينه مثل حال سابق ايران از طرفی جمعی از مفتريان و از طرف ديگر اصحاب اغراض از جمله بعضی نفوس از اهالی اينجا با برادر مهرپرور ميرزا محمد علی بالأتّفاق بر مفترياتی چند قيام نموده‌اند هرچند بعضی از آن مفتريات مسموع و بعضی ديگر مجهول ولکن فی‌الحقيقه از قرائن معلوم و به دربار اعليحضرت دولت عليّه عثمانيّه تبليغاتی نموده‌اند بعينه مثل حال سابق در ايران به قسمی که ملازمان آستان پادشاهی را به تشويش انداخته‌اند لهذا کومسيونی تشکيل فرموده به جهت تفتيش به اينجا فرستادند و مشغول هستند از جمله مفتريات اين که جمع کثيری را در اين صفحات ما بهائی نموده‌ايم ولی اين قضيّه واضح و آشکار است که صرف مفتريات است و کومسيون تحقيقات و تدقيقات عميقه در اين فرموده و واضح و آشکار گشته هرچند اعضای کومسيون بی‌غرضند ولی به حسب روايت بعضی اعدا از اهالی و مأمورين اين بلد در اين تحقيق و تفتيش ذی مدخلند ديگر تا کار به کجا انجامد...
(13)
... در اين ايّام ارض مقدّسه منقلب جمعی از مدينه کبيره آمدند و تحقيقاتی باغيانه و مخفيانه نمودند و رفتند هنوز مسئله در شور است نتيجه نداده است آنچه محقّق است اين است که نيّت خير نيست ديگر تا خدا چه خواهد لهذا ياران ثابت راسخ بايد مهيّا و حاضر باشند که اگر ارض مقدّس پريشان شود امر اللّه را محافظه نمايند و احبّای الهی را جمع کنند و اعلای کلمة اللّه فرمايند تا جميع عالم بيدار گردد که از انقلاب ارض مقدّسه وهنی به امر اللّه وارد نشده. ع ع
(14)
... ناقضين چون اعلاء کلمة اللّه و نشر نفحات اللّه را مشاهده نمودند و ملاحظه کردند که در افريک و امريک در کمال انجذاب نفوس مقدّس متتابع به آستان مقدّس وارد نار بغضاء در سينه‌شان چنان شعله زد که چنين امر عظيم را در نظر حکومت مايه فساد شديد قرار دادند و حکومت محلّه در صدد تفتيش است و همچنين با بعضی مأمورين ولايت به واسطه غيرمشروعه مداخله نموده تبليغات افترائيّه شديده کرده و حال منتظر حصول ضرّ عظيم در حقّ عبدالبهاء هستند لهذا ارض مقدّس حال در خطر است و اين عبد در بين طوفان مخاطرات از اين جهت جميع نفوس را که استيذان حضور نمودند امر به توقّف نموديم مگر جناب سمندر نار موقده الهی را و اين نظر به حکمت کلّيّه که اسباب عظيمه است که اذن داده شده است...
(15)
... هيئت تفتيشيّه با کتابی از تحقيقات مراجعت نمودند هنوز قرار از شورا بيرون نيامده است چند نفر احبّاء از تبعه ايران را حکومت محلّيّه بدون مخابره به اسلامبول قلعه بند نمود بعد ولايت گفت اين خلاف قانون است آن چند نفوس را رها کرد ولی کار در دست اسلامبول است تا آنجا چه قرار دهند ولی ما منتظر شدّت بلا هستيم تا خدا چه مقدّر فرمايد...
(16)
... از حوادث و وقوعات اگر پرسی همان است که از پيش مرقوم گشت بعضی از بی‌انصافان از ناقضان و عوانان به دربار اعليحضرت سلطان صرف افترا تبليغاتی نمودند هيئتی مرکّب از چند نفر مأمور به تحقيق شدند رأساً در نزد دشمنان اعوان ناقضان وارد شدند و از آنان تحقيق کردند و هرچه شنيدند تصديق نمودند مراجعت کردند تا عدالت شهرياری چه کند و موشکافی تاجداری چه نمايد و فی‌الحقيقه کار به دست خداست و مادون لايملکون لأنفسهم نفعاً و لا ضرّاً هميشه چنين بوده است اگر تهمت و افترا به ميان نميآمد هيچوقت مظلومی گرفتار نميشد حضرت مسيح روح العالمين له الفداء در دست يهود مبتلا نميشد و حضرت سيّدالشّهداء روحی له الفداء در کربلا در دست لشکر خونخوار نمی‌افتاد سيّد حصور مظلوم و مقهور نميشد و حضرت زکريّا به منشار منشور نميگشت و قس علی ذلک البواقی ولی ما الحمد للّه صادق دولتيم و ثابت بر خدمت خيرخواه ملّتيم و مهربان با جميع امم جز کلمه خير نگوئيم و جز در راه دوستی و آشتی و راستی و درستی نپوئيم و به غير راحت خلق و آسودگی بشر و رضای الهی نجوئيم...
(17)
١٧- ... اگر از حال ما پرسيد ما در ميان طوفانيم و صواعق و زوابع از هر کنار تا اراده الهی چه تعلّق گيرد و قضا چه امضا فرمايد در مدينه کبيره کار ما هنوز در مشورت است قرار قطعی نيامده در هر صورت جان و دل به دست گرفته آرزوی نثار يار مهربان داريم و علی اللّه الاتّکال..                                            (18)
 هوالله
يا امة اللّه المهيمن القيّوم همچو تصوّر منما که فراموش شدی و يا از ذکرت خاموش شديم ورقات مبارکه دم به دم ياد کلّ نمايند و عبدالبهاء ذکر جميع را نمايد اقتضای وقت و حکمت چنين بود که کلّ دست و پا بسته نگردند تا به حال قريب شصت نفر از بزرگ و کوچک و رجال و نسا فرستاديم و ان شاءاللّه کلّ را روانه مينمائيم تا چون امر ما معلوم گردد دست و پای کلّ بسته نشود امر ما هنوز در مشورت است و آنچه مقدّر است خواهد شد ما جان و دل در کف گرفته منتظر نثاريم...
(19)
... ارض مقدّس بر حال سابق است در مدينه کبيره هنوز اين کار در مشورت است تا چه نتيجه بخشد بيگانگان با آشنايان بيگانه آنچه توانستند قصور ننمودند از هر قبيل افترا و بهتان زدند دشمنان خارج که با ناقضان متّفق خود مدّعی شدند و خود شاهد و خود قاضی زيرا مأمورينی که وارد گشتند جميع امور را از آنان تحقيق کردند و آنان نيز به مقتضای جبليّت و فطرت خويش مجری داشتند ولکن مجير و دستگير عبدالبهاء و معين و نصير اين بينوا حضرت ربّ جليل است آنان هرقدر خدعه و تزوير نمايند ما بر توکّل و تبتّل بيفزائيم و آنچه بر مکر عظيم قيام نمايند ما سر به رضا و تسليم بنهيم...
(20)
هوالله
ای ثابت راسخ حوادث اينجا بر وجه سابق است هيئت مراجعت نمودند مسائل چندی بود که در اينجا تحقيق کردند و راپورتی ترتيب دادند و در مدينه کبيره تقديم خواهند نمود تا چه نتيجه بخشد ولی نفوسی از بيگانگان که با ميرزا محمّد علی نهايت ارتباط فسادی داشتند در امور بسيار مداخله نمودند و مفتريات و بهتان عظيم زدند و حال آن که قطعيّاً اصل نداشت باری چون در اين ديار راحت افکار به کلّی زائل و هر روز افترائی تازه و بهتانی جديد در کار لهذا هر يک از احبّا ممکن به آن صفحات ارسال ميشود زيرا در آن صفحات کسی را جرأت افترا و بهتان نه حال ما اعتمادی در اينجا جز به عدالت اعليحضرت سلطان نداريم و اطمينان ما به حقيقت جوئی مرکز محترم سلطنت سنيّه است سبحان اللّه هيئت جليله تفتيشيّه از محرّکين فساد و بدخواهان مشهور اين عباد سرّاً استفسار و استعلام نمودند و اين معلوم است که آنان چه گفته‌اند امّا از اين سرگشتگان صحرای محبّت اللّه ابداً کلمه‌ای استفسار ننمودند ولی امور در يد قدرت حيّ قدير است يفعل ما يشاء و يقدّر ما يشاء و البتّه آنچه قدر مقدور است عين حکمت است و سبب فوز و فلاح نفوس مطمئنّه راضيه مرضيّه.
باری ما در سبيل الهی جان در دست گرفته و نثار راه آن دلبر مهربان خواهيم اين است نهايت آمال و آرزوی ما احبّا بايد در نهايت ثبوت و استقامت باشند و به نصائح و وصايای حضرت بهاءاللّه عمل نمايند به جميع ملل آفاق صادق و مهربان باشند و به تمام بشر به حسن نيّت و خيرخواهی محض و محبّت قلبيّه معامله کنند و به جميع دول عالم صادق و خيرخواه باشند و در امور سياسيّه به موجب وصيّت حضرت بهاء الله ابداً مداخله نکنند بلکه مکالمه ننمايند مشغول به تحسين اخلاق و اکتساب روحانيّت و استفاضه از انوار رحمانيّت گردند حتّی بدخواه را خيرخواه باشند دشمن را مؤتمن گردند بدگو را دلجوئی کنند و بدخو را نيکوئی نمايند کاذب را به صداقت مقابله کنند تا فی‌الحقيقه با جميع خلق به دوستی و راستی و حقيقت پرستی معامله نمايند سبب صلح و آشتی عالميان گردند و صلاح و سلامتی آدميان شوند نظر به استحقاق نفوس نکنند بلکه به موجب وصايا و نصائح و تعاليم مرکز رحمانيّت حرکت نمايند جميع ياران الهی را تحيّت ابدع اعلی ابلاغ داريد.  ع ع
(21)
هوالله
ای بنده صادق جمال کبرياء خلاصه حوادث اين است که هيئت تفتيشی در نهايت کنجکاوی جستجو و تفتيش نمودند ولی از اعدا که رفقای مؤذی و مزوّر ميرزا محمّد علی هستند و آنچه گفتند به دستورالعملی او بود ولی چون عمق دريا صاف يعنی حقيقت حال اين عباد خيرخواهی دولت و عدم خيانت و فرط صداقت و مهربانی به جميع عالم و اجتناب از ذکر اسم سياست است تا چه رسد به مذاکره و مداخله در آن و به اين روش به موجب وصيّتهای مبارک مأموريم اميد است که تير افترای اخوی چندان تأثير زياد ننمايد ولی کار در خطر است تا خدا چه خواهد لهذا مسئله مکاتيب بسيار مشکل شده است بی نهايت سخت و حکومت مواظبت دارد و مکاتيب چندی گرفته است امّا الحمد للّه اموری غير ما نحن فيه در آن مذکور نه مگر آن که به واسطه اخوی چيزی علاوه کرده باشند يا آن که تحريف نمايند زيرا اخوی در تحريف يد طولی دارد اعاذنا اللّه من شرّه باری مقصود اين است که بايد به موجب تعليمات مکاتيب ارسال شود يعنی اوراق را به اسم آقا ميرزا جلال ارسال داريد زيرا آقا سيّد تقی چون شهرت وساطت مکاتيب داشت موقّتاً از حيفا به مصر ارسال گرديد اگر امور سکون يابد دوباره بر قرار اصلی رجوع يابد والّا اللّه اعلم بمجاری الامور.
باری در هر صورت شما و احبّای الهی در جميع صفحات بايد مستقيماً علی امر اللّه ثابتاً راسخاً علی حبّه به موجب وصايای مبارک حرکت و با جميع ملل عالم در نهايت محبّت روش و معامله نمائيد و در هر مملکت هستيد به حکومت آن اقليم نهايت صداقت و امانت را مجری داريد و توکّل به خدا فرمائيد و در فکر تربيت عالم انسانی باشيد و جانفشانی کنيد و به حسن‌اخلاق و نورانيّت فطرت اين عالم ظلمانی را نورانی فرمائيد زيرا جهان بسيار تاريک است و عالم بشر مانند جحيم و سقر ملاحظه نمائيد که سی شش سال است که ما در اين زندان در گوشه‌ای خزيده به حال خود مشغوليم و به دولت عليّه به موجب وصايای شديده جمال مبارک در نهايت صداقت و با کلّ ملل در نهايت محبّت نه خطائی نه گناهی باوجود اين چگونه مفترياتی در ميان.
باری ايّام در گذر است و بقا غيرمستقرّ لهذا هر قسم است خوش است علی‌الخصوص در سبيل محبّت اللّه و خيرخواهی عموم بشر تا توانيد به موجب تعاليم و وصايای رحمانيّه عمل نمائيد به خدمت جميع خلق من‌دون استثناء پردازيد و تا توانيد بکوشيد که نفوس را مسرور نمائيد و در راحت و سرور و شادمانی خلق بکوشيد هر بيکس را غمخوار باشيد و هر بيماری را پرستار هر يتيم را پدر مهربان گرديد و هر دردمندی را علاج و درمان هر خائفی را ملجأ و ملاذ گرديد و هر بيچاره‌ای را چاره‌جو و خيرخواه باری جميع ياران را تحيّت مشتاقانه برسان والسّلام.  ع ع
(22)
 هوالله
ای مونس قديم مکاتيب مفصّله جميع رسيد و در نهايت سرور قرائت گرديد ولی افسوس که از شدّت بلايا و رزاياء که از هرجهت احاطه نموده ابداً فرصت تحرير جواب ميسّر نشد و جميع تحارير که از اطراف رسيد بی جواب ماند و اين سبب حزن شديد گرديد. حال پوليس خفيّ و مراقب از فساد آشنايان بيگانه اطراف بيت را دارند لهذا مکاتيب اطراف نيز در مصر جمع ميشود چه از ايران و چه از امريکا مگر مکتوبی واحد که مهم باشد با تدابير عظيمه ميرسد تا بعد خدا چه خواهد و قدر چه امضا نمايد. الآن عبدالبهاء در طوفان بلا باوجود اين در نهايت سرور و رضا زيرا کلّ محن و آلام حاصله در راه خدا، مقصود اين است که ياران از وقايع سجن اعظم نبايد فتور آرند و يا آن که محزون گردند بلکه از بلاياء اين مظلوم بيشتر به حرکت آيند و در نشر نفحات اللّه بيشتر کوشند اگر سپاه و لشکری به فتح کشوری پردازند و معدودی از اردو اسير و دستگير گردند مابقی سپاه بيشتر همّت نمايند و شجاعت و جانفشانی بنمايند. حال شما نيز بايد نهايت بسالت و اقتدار را ظاهر نمائيد و در نشر نفحات اللّه در آن صفحات بکوشيد تا واضح گردد که از بلاياء وارده بر عبدالبهاء شعله بيشتر زديد و خدمت به کلمة اللّه اعظمتر نموديد باری ملاحظه نما که محبّت و وفا به چه درجه است که باوجود آن که راه مقطوع باز من به هر قسم است اين نامه را نگاشته علی‌الخصوص به خطّ خود و ارسال ميگردد باوجود آن که بيم آن است که به دست بيگانگان افتد پس به يقين مبين بدان که از نهايت محبّت و وفاست که اين نامه ارسال ميشود...
(23)
 هوالله
ای ثابت بر پيمان از شدّت بلايا و محن و مصائب شديده در نهايت ضعف بدن مختصر حسب حالی مرقوم ميشود زيرا مفصّل موافق حکمت نيست چه که در تحت مراقبه شديده از طرف حکومت هستم و حتّی اين چند کلمه نيز مخالف حکمت است ولی نظر به حبّ به آن جناب چشم از جميع مخاطرات پوشيده ميشود الآن اطراف خانه پوليس سرّی ايستاده است و مواظبت تامّه دارد لهذا مراسلات مقطوع است ولی حضرات اخوان در نهايت سرور و آزاد به هر جا مخابره مينمايند و جشن و سروری عظيم دارند مختصر اين است که اين فساد را نمودند و اکثر اين فساد را ميرزا بديع نموده در نهايت خفا به کمال حيله و خداع در سرّ سرّ مشغول به فساد بوده است و جميع حوادث ما را حتّی امور جزئيّه در اندرون را به بيرون ميرسانده اگر فساد و فتن او را بخواهم مرقوم نمايم به جان عزيزت يک کتاب ميگردد و حکمت مقتضی الآن نيست.
باری اين دفعه دفعه سيّم توبه او بود محض خاطر آن جناب قبول نمودم و جميع قروض و ديون او را دادم و از هر جهت اسباب راحت و آسايش او را فراهم آوردم نهايت باز چنين نمود و چون آتش فساد روشن شد و پوليس در در خانه آمد و نفوسی حبس شدند يقين نمود که ديگر کار از کار گذشت بنای اسباب افتراق فراهم آورد که تحمّل نماند به کمال خوشی پيغام به کرّات شد که ديگر کار به اينجا رسيد در خطر عظيمم آنچه از دست برآيد باز ان شاءاللّه کوتاهی نمی‌شود ديگر ما را به خدا ببخشيد فائده‌ای نداد و هر ساعت يک خيانتی ظاهر ميشد ملاحظه فرمائيد که در چه آتشی عبدالبهاء ميسوخت اطراف خانه پوليس و وقوعات تعرّضات حکومت هر ساعت و عبدالبهاء را حکومت ميبرد و در حکومت استنطاق مينمود و در اندرون جناب اخوی به جاسوسی و فساد بيرون مشغول و در نهايت بی‌شرمی خيره خيره به اطراف تجسّس ميکرد بالأخره به او گفته شد که از برای خدا ما را معاف کن ما را به لب قبر رساندی ديگر بس است اين است وقوعات شديده و بليّه عظيمه حال حضرات اخوان در نهايت سرور و فرح و ما در نهايت بلايا و مصائب و محن آنان متّصل پوسته به اطراف ارسال ميدارند و مخابرات ما به کلّی مقطوع در دو زندانيم زندان عکّا و زندان محصوری از جميع جهات و در خطری بسيار عظيم. همشيره و جميع بنات از جهت عبدالبهاء در نهايت اضطراب متّصل من تسلّی ميدهم ولی عبدالبهاء از اين مصائب در نهايت سرور که موفّق به اين بلاياء در سبيل الهی شده و ان شاءاللّه به فدای جان موفّق خواهد شد.
باری ای رفيق جانی وقت متانت و قوّت و قدرت است ابداً محزون مباشيد دلگير مگرديد با قلبی ثابت و قوّتی غالب به حفظ و صيانت کلمة اللّه پردازيد عبدالبهاء ولو به دريا افتد و يا به اقصی بلاد افريقا مبتلا گردد و يا بر سر دار رود شما ابداً فتور مياريد و ملول نشويد و محزون مگرديد مانند حواريّون حضرت مسيح به نشر نفحات اللّه مشغول گرديد و به اعلاء کلمة اللّه پردازيد ابداً از ملل و دول دلگير مگرديد و خيرخواه جميع دول و ملل باشيد و با جان و دل به صداقت و خدمت به کلّ پردازيد و در حقّ جميع دعای خير نمائيد آنچه بر ما واقع به قضای الهی است و فساد ناقضين اخوان و ما به جان طالب بلايا در سبيل الهی باری جميع احبّای الهی را تحيّت مشتاقانه برسانيد و اين نامه را اگر مصلحت بدانيد در محضر احبّا بخوانيد تا مطّلع به شمّه‌ای از بغض و عداوت بی‌وفايان گردند مختصر مرقوم شد اگر فرصت و مهلتی حاصل شود مفصّل مرقوم ميگردد متعلّقين اين زندانی که در مصر و اسکندريّه آمده‌اند نهايت سرور و ممنونيّت از آن جناب دارند و بسيار اظهار خجالت از زحمات شما مينمايند و البهاء عليک.  ع ع
(24)                                                        
هوالله
ای بشير الهی هرچند اوقات نامساعد و ناقضان در ضرّ عبدالبهاء مجاهد و مخابره بين مرکز سلطنت و حکومت محلّيّه متتابع تا نتائج چه مقدّر گردد باوجود اين عبدالبهاء در نهايت سعی و اجتهاد جانفشانی نمايد و جهان را به فيض آسمانی خواند و به محبّت و الفت و يگانگی دعوت نمايد تا از جنگ و جدال و ضوضاء و غوغاء برهاند و از باديه حرمان نجات داده به سرمنزل جانان برساند در روی زمين بغض و کين نماند بلکه از شدّت محبّت بهشت برين گردد و بيگانگی به يگانگی مبدّل شود...
(25)
... حضرات هيئت تفتيش از بيگانه و خويش تحقيقات خفيّه نمودند ولی از نفسی بی غرض استفسار نکردند جميع تحقيقاتشان از عونه جناب اخوی بود و جواب به موجب دستورالعمل اخوی مأموريّتشان را تمام کردند و رفتند ولی امور در قبضه قدرت حقّ است کلّ شیء فی قبضة قدرته اسير و انّ ذلک عليه سهل يسير، ديگر تا خدا چه خواهد و از پس پرده غيب چه جلوه نمايد در هر صورت اين آوارگان در نهايت رضا و سرور بلکه تمنّی و آرزوی جانفشانی داريم ربّ قدّر لعبدک البائس الفقير التّجرّع من تلک الکأس الطّافحة بفضلک العظيم...
(26)
... هيئت محترمه تفتيشيّه از قرائن واضح است که در جستجو و تحقيق هستند امّا ما را اعتماد بر صون حمايت الهيّه و عدالت اعليحضرت شهرياری است لهذا تشويشی نه الحمد للّه عمق دريا صاف است و به وصايای حضرت بهاءاللّه سلوک و رفتار مينمائيم با جميع ملل عالم در نهايت راستی و صدق و امانت و خيرخواهی حرکت ميکنيم و لابدّ اين حقيقت مستور نميماند البتّه ظاهر و عيان خواهد شد و هرچند حال مفتريان علی‌الخصوص برادر مهربان غباری انگيختند و فساد و فتنه‌ای نمودند البتّه اين غبار عاقبت ساکن شود و حقيقت حال واضح و آشکار گردد مقصود از اين تحرير اين که به جميع ايرانيان که دوستند ابلاغ کنيد و تأکيد نمائيد و به کمال سرعت تبليغ نمائيد که چون اين غبار فتنه انگيخته شده لابدّ اراجيف غريبه به آن صفحات ميرسد شايد بعضی از نفوس مفسدين که جز فساد و فتنه خيالی ندارند و در صفحات مصر هستند و به اسماء مختلفه مسمّی هستند چون اين اراجيف به سمع آنان رسد آن نفوس فتنه‌انگيز و فسادخواه نزديک شماها آيند و اظهار تأسّف کنند و دلسوختگی نمايند و به حکومت نسبت ظلم و عدم عدالت دهند زنهار زنهار اين نفوس را به نزد خويش راه مدهيد به کلّی اجتناب کنيد حتّی تا کسی را يقين ننمائيد که از اين مفسدين بيزار است ابداً با او مکالمه نکنيد زيرا آن احزاب بدخواه و در نهايت فسادند و مردمان پرغرض و بی‌انصاف آنچه ميگويند محض نفس و هوی ميگويند ابداً تصوّر خيری ندارند مقصودشان اين است که بلکه به اين وسائط فساديّه کلاهی بربايند و منفعتی حاصل نمايند و يا آن که تشفّی صدری کنند و غيظ قلب بنشانند ابداً با کسی دوست نميشوند و خيرخواهی از برای نفسی نخواهند آنچه ميگويند به لسان است و يقين است در اين روزها به اطراف شما ميآيند و خيلی مهربانی ميکنند الحذر الحذر مبادا با آنها ملاقات کنيد و اگر چنانچه شخصی نزد شما آمد و اظهار اين نمود که فلان نفوس در عکّا به مشقّت افتادند در جواب بگوئيد نقلی نيست بعضی نفوس افترائی زده‌اند لابدّ پادشاه عادل است تحرّی حقيقت ميکند عاقبت حقيقت حال معلوم ميگردد ما اعتماد بر عون و عنايت الهی و عدالت پادشاهی و انصاف اوليای امور داريم والسّلام. عباس
(27)
... در خصوص آقا ميرزا بديع‌اللّه مختصری به آن جناب مرقوم گرديد زيرا عبدالبهاء ابداً از شدّت بلا فرصت تحرير کلمه‌ای ندارد علی‌الخصوص اين ايّام که صحّت جسمانی نيز به کلّی مختلّ و اين عوارض از شدّت تأثير وقايع حاصل. باری به ملاحظه اين که لابدّ او شرحی مفصّل مانند تحارير سابق قبل التّوبه بعد از صعود جمال مبارک روحی لأحبّائه الفداء مرقوم نموده بود ارسال باز خواهد نمود و اسناد ظلم و جفا خواهد داد الحمد للّه بعد از مدّتی خود او اقرار و اعتراف نمود که آنچه از پيش ميگفت و مينگاشت به کلّی مخالف واقع باوجود اين يقين است دوباره شروع به مفتريات خواهد نمود چنان که در اينجا در نزد اغيار ذکر نموده فرصت تفصيل ندارم مختصر مينگارم که اين جوان همان جوان است که از پيش بعد از صعود جمال مبارک ديده بوديد ابداً تغيير و تبديلی حاصل نه بلکه شديدتر و امّا فرق اينجاست که در ايّامی که از من دور بود آنچه در نزد خلق ميگفت کسی نمی‌پذيرفت زيرا ميدانست که نهايت کلفت را دارد بعد که نزد من آمد به الفت با من مشهور شد آنچه به اشاره و کنايه تفهيم ناس کرد جميع تصديق نمودند و يقين کردند مختصراً اين که پيش از آمدن ميرزا بديع‌اللّه و اظهار رجوع نمودن از خارج در عکّا يک نفر دشمن نبود جميع راضی و خوشنود بودند چون او نزد من آمد به مقتضای تکليف به نهايت راستی و محبّت و الفت با او معامله شد و نزد خلق مسلّم گرديد که او الوکيل کالأصيل است در جميع امور او را داخل مينمودم به درجه‌ای رسيد که قول او در نزد خلق قول من بود و عمل او عمل من ولی او جميع اين مواهب را در سبيل ضرّ به من به کار برد و به انواع وسائل تشبّث نموده جمّ غفيری را به لطائف الحيل از من مکدّر نمود و با ميرزا محمّد علی متّفق کرد اين بود که حضرات بالأتّفاق آن لائحه را نوشتند و به اسلامبول فرستادند و اين همه فتنه و فسادها برپا شد. اين يک کار از کارهای اخوی است و قس علی ذلک سائر الأمور.
باری اگر بنويسم البتّه يک کتاب گردد فرصت ندارم البتّه ياران معذور خواهند داشت دو جانطه پر از آثار مبارک ميرزا محمّد علی از من گرفت و تسليم ميرزا بديع‌اللّه نمود بعد از رجوع يک ورقه از آن اوراق را به من تسليم نکرد و در اين مدّت ابداً نگفت که در يک ورقه از آن اوراق چه بود روزی اين حکايت کرد و جناب آقا سيّد علی افنان شاهد است و همچنين ديگران و گفت روزی رفته بوده است به حيفا ميرزا محمّد علی جميع اوراق او را سرقت نمود مقصودش اين که آن دو جانطه اوراق نزد من نماند جميع را ميرزا محمّد علی سرقت کرد تا من گمان کنم که در نزد او چيزی باقی نمانده و حال آن که وقتی که شما تشريف آورديد يک لوح آبی از آثار مبارک که من به دست خود در آن جانطه ها گذاشته بودم به شما داد و شما نزد من آوردی از همين مسئله ببينيد چقدر امور به تدبير لايُسمن و لايغنی بوده مختصر برادر وسيله‌ای به جهت محويّت و انعدام من باقی نگذاشت فرصت تفصيل نيست عاقبت به مساعی آنان بعضی از ياران حبس شدند و پوليس سرّی به در خانه آمد و ما را تحت مراقبه گرفتند و حال شب و روز در نهايت شدّت مراقبه مينمايند.
بعد از همه اين تفاصيل روزی به ميرزا محمود خان گفتم که من نه شکايتی دارم و نه روايتی و نه حکايتی و نه گِله‌ای امّا مشرب من با مشرب آقا ميرزا بديع‌اللّه مطابق نيامد و هرکس آزاد است ولی باوجود اختلاف مشارب چندی به حال خود باشيم بهتر است و چون مشارب مختلف کثرت معاشرت شب و روز سبب ملال ميشود يک چندی هر يک به حالت خود باشيم ان شاءاللّه کم کم رفع ميشود و آنچه ممکن من است مثل سابق در معاونت و محبّت و دارائی ان شاءاللّه قصور نخواهم نمود. اين پيغام فائده‌ای نکرد. بعد از چند روز باز با ميرزا محمود خان اين مسئله را تکرار کردم باز فائده‌ای نکرد. باری در مدّت يک ماه به کرّات و مرّات تکرار شد ثمری نداشت جميع حوادث توی اندرون و اخبار اطراف و مسائلی که واقع ميشد فوراً خبر در نزد ميرزا محمّد علی بود چون که بعد از تشريف بردن شما ارتباط تامّه دوباره با ميرزا محمّد علی حاصل نمود در نصفه های شب ملاقات مينمود و به کرّات و مرّات ديده شد ولی ما به روی او نمی‌آورديم و به کنايه و اشاره نصيحت ميکرديم لعلّ يتذکّر او يخشی ولی فائده‌ای نداشت باری نهايت روزی محمود خان آمد که تو خود به او بگو زيرا من گفتم قبول ننمود روزی در فضای جلوی خانه گفتم آقا ميرزا بديع‌اللّه من پيغامی از برای شما فرستادم به واسطه محمود خان چه شد گفت من ميآيم مگر آن که سندی به من بدهيد گفتم مجبور به سند نيستم و قاعده اين است که انسان را اگر نفسی به لب قبر برساند ديگر دست بر ميدارد حال تو مرا به لب قبر رساندی و در اين خطر عظيم انداختی و پوليس سرّی اطراف خانه است ديگر چه از من ميخواهی من به محلّ شما نميآيم و ميل ندارم اينجا بيايی اين است حقيقت واقع که ذکر شد و جمعی از احباب حاضر بودند.  مقصود اين است که اين توبه او توبه سيّمی بود يک دفعه به واسطه جناب آقا ملّا علی اکبر آمد و توبه نمود بعد معلوم شد که صرف تدبير بوده و خود او بعد اقرار نمود مرّه ثانيه تنها آمد اظهار ندامت کرد باز معلوم شد که تدبير بود. اين دفعه ثالث بود که با ميرزا محمّد علی به هم زده بود و نزاع و جدالها باهم نموده بودند در وقتی که به حيفا عبور و مرور مينمود شش ماه قهر کرده بود رفته بود در حيفا تنها اطاقی گرفته منزل کرده بود عاقبت آقا جمال به او نامه‌ای نوشته بود و عنوان نامه اين بود يا مسوّد وجوه الموحّدين از اين عبارت به غضب آمد با ميرزا محمّد علی بهم زد نزد اين مسجون آمد مدّت قليلی نگذشت دوباره با او مصالحه نمود و به اذيّت و جفا و فساد و عناد در حقّ اين مظلوم پرداخت و کار را به اينجا رساند که الآن پوليس خفی مراقب حوالی خانه است و طيری از اهالی جرأت پرواز نميتواند مگر احبّای الهی ولی آنان يعنی ناقضان در نهايت راحت و حرّيّت با جميع خلق معاشر و مجالس و مسرور و مشعوف و محظوظند و هر يک در نهايت بشاشت و استهزاء به ما نظر مينمايند قسم به جمال مبارک اگر بدانی جناب که چه کرده‌اند البتّه خون ميگريی و الآن اين مظلوم در هر دقيقه در خطری عظيم است تا عاقبت خدا چه خواهد از فضل جمال مبارک استقامت و ثبوت ميطلبم و مقاومت اين بلايا خواهم تا اين عبدالبهای عليل نحيف محصور مسجون را که محاط به جميع بلاياست بر عبوديّت خويش ثابت و مستقيم بدارد و هذا منتهی املی و غاية رجائی و عليه محيای و مماتی برادران يوسف باوجود آن که آن مظلوم را به چاه انداختند و به دراهم معدوده فروختند و مفقود الأثر کردند چون نزد پدر آمدند مظلوم شدند و مثل باران گريه و ناله و فغان کردند اين است که در قرآن ميفرمايد و جاؤا اباهم عشاء يبکون و عليک البهاء الأبهی. ع ع
(28)                         
ای دوستان در اين ايّام وقوعاتی در اين زندان واقع گشته و جميع از مقدّرات غيبيّه و تقديرات لاريبيّه است لهذا اين آوارگان در نهايت صبر و سکون و توکّل بر ربّ رؤوف سر تسليم نهاده‌ايم و ابداً حزن و اندوه و تشويش و اضطراب نداريم مطمئن به فضل و عنايات الهيّه و منشرح از نفحات قدس روحانيّه هستيم هرچند به ظاهر اسباب تفکّر و تحيّر موجود ولی به دل و جان منجذب فيوضات ربّ ودوديم. الحمد للّه در مدّت سی و شش سال در اين زندان در نهايت راستی و درستی و حقّ‌پرستی به حال خود مشغول و مخالف آداب و سلوک و شرع و قانون حرکتی از ما صادر نشده در اين مدّت به نفسی منازعه ننموده و تعدّی به حقوق شخصی نکرده و مخالف رضای حکومت سلوکی ننموده ادنی مراجعتی در اين مدّت به حکومت واقع نگشته و شکايتی نفسی از ما ننموده اين چند نفوس آواره در کمال سکون و وقار در گوشه قناعت و فراغت ايّامی بسر برده ولی چه فائده که در اين زندان نيز از حسد بدخواهان محفوظ نمانده و از تعرّض بدگويان مصون نگشته باز حاسدان در کمينند و بدخواهان در نهايت بغض و کين لهذا بعد از سی و شش سال حاسدان بدخواه به مفترياتی برخاستند و ولوله‌ای انداختند. مختصر اين است که شخصی در اينجاست مستنطق ياسين نام مدّت ده پانزده سال است که در اينجا مستنطق است اين شخص را نهايت احترام و رعايت مينمودم و انعامات کثيره محض کرم به او ميکردم حتّی وقتی شکايت از تأخير معاش و مواجب نمود سه ماه متتابعاً اعانت معاشيّه به او شد بعد روزی در نزد اين عبد آمد گفت شما چند نفر از هواداران خويش را به قصر بفرستيد تا با هواداران اخوی ميرزا محمّد علی منازعه نمايند و مضاربه کنند بعد من هواداران ميرزا محمّد علی را در تحت استنطاق مجرم و متّهم مينمايم و حبس ميکنم. من ملاحظه کردم باوجود نهايت رعايت چنين دسيسه و وساوسی مينمايد که در ميان طرفين مضاربه و مقاتله حاصل گردد بعد طرفين را در تحت استنطاق گرفته انتفاع زيادی نمايد باوجود اين محبّتها چنين خيانتی در خاطر دارد. لهذا من بالمرّه معاونت حتّی معاشرت را با او قطع نمودم اين وسيله در دست اخوی ميرزا محمّد علی افتاد ديد اين شخص از من مکدّر است فوراً با او ارتباط يافت و چون آن شخص مستنطق با جمعی در اين بلد نهايت ارتباط و الفت دارد علی‌الخصوص علما لهذا با ميرزا محمّد علی شب و روز مجالس و معاشر شدند و اساس فساد و فتنه‌ای گذاشتند جميع به تعليم برادر و مجدالدّين بود و مؤاربه در ميان مستنطق و بعضی از علما و ايشان اين که اگر بلائی بر سر من وارد شود جانشين ميرزا محمّد علی خواهد بود آن وقت واردات محمّد علی بی‌پايان گردد و مستنطق و آن علما ثروت بی‌پايان خواهند يافت.
جوهر مقصود اين است تا آن که مستنطق و عونه خفيّاً کسانی چند را به تقديم لوائح فساديّه به عتبه عليا واداشتند آن لوائح به عتبه عليا رفته از آنجا هيئت تفتيشيّه به اينجا ارسال شد ولی افسوس که هيئت محترمه را باوجود عدالت و بی غرضی اطّلاعی از وقايع سالفه نه که اين مستنطق و عونه او با ميرزا محمّد علی باطناً مرتبط و با کمال عداوت و بغضا هستند لهذا هيئت محترمه نظر به عدم اطّلاع مستنطق معهود را طلب فرموده و از او استفسار کردند و استيضاح مسائل جستند او نيز در نهايت مکر و خدعه تفاصيلی ذکر نمود و نفوسی که عونه او هستند آنها را به مقام شاهد گذراند و چون هيئت تفتيشيّه به کلّی حسب المأموريه اين تحقيقات را مکتوم داشتند لهذا شخص صادقی نبود که حقيقت واقع را بيان نمايد و الی‌الآن قضيّه مکتوم است ولی از قرائن چنين معلوم ميشود که رفقای برادر سرّاً تبليغاتی مخالف واقع افترا نموده‌اند و گفته‌اند و به جهت اثبات باز سرّاً نفوسی را تحريک نموده‌اند که آن نفوس نيز تصديق نمايند و اين آوارگان نيز سی و شش سال است در اين زندان نه دوستی داريم و نه آشنائی قاطبه اهالی و وجوه مملکت در نهايت خلاف و شقاقند ديگر معلوم است چه گفته‌اند و چه خواهند گفت. سبحان‌اللّه شخصی حمدی نام در باغ ما هشت سال پيش شاگرد باغبان بود بعد گاوها را دزديد و دست دزدان داده بردند در سائر جهات فروختند قضيّه معلوم شد اقامه دعوی بر او نموديم و دزدی او ثابت شد و مدّت مديدی در حبس ماند و قيمت گاوها را از او تحصيل نموديم بالطّبع اين شخص در نهايت بغض و عداوت است مستنطق چند روز پيش او را آورده خفيّاً تعليماتی به او داده که هيئت تفتيش تو را خواهند خواست و چنين و چنان از تو سؤال خواهند کرد و بايد تو چنين جواب گوئی از قرار مسموع از خود حمدی مذکور هيئت تفتيشيّه او را نيز خواسته‌اند و از چنين دشمنی استفسار فرموده‌اند زيرا هيئت محترمه مطّلع بر وقوعات سالفه نيستند و نميدانند که اين شخص با ما چه بغض و عداوتی دارد.
و از جمله پروتستانها به سبب مسئله امريکا و اوروپا نهايت عداوت را با ما دارند وقتی که امريکانيها آمده بودند شخصی از پروتستانت به درجه‌ای به غليان آمده بود که نعره و فرياد ميزد در آن وقت از شدّت بغض و عداوت در نزد بعضی از اهالی عکّا گفته بود که شما گمان ميکنيد که بهائيان بر ضدّ شما نيستند من از شخصی شنيدم که معاذاللّه نسبت به دين اسلام بد ميگفت حال بعد از چهار سال مستنطق او را خواست گفت بايد که آنچه شنيده بودی در نزد هيئت تفتيشيّه بيان کنی آن شخص باوجود بی‌دينی و نهايت عداوت ملاحظه کرد دوباره دروغ نزد و گفت من چنين چيزی نشنيدم بعد مستنطق او را تهديد نمود که عواقب اين مسئله از برای تو مضرّ است بيا و چنين و چنان بگو آن شخص ابا کرد رفتند خانه او را جستجو کردند و او را آوردند حبس کردند بعد توفيق افندی عبداللّه که از وجوه اسلام است و رفيق آن پرتستان است از برای او خبر فرستاد که اگر چنان که لازم است تقرير ندهی به ليمان ابدی ميروی آن شخص پرتستانت نيز هراسان شد و آنچه منتهای آرزوی مستنطق بود بيان و هذيان گفت. سبحان‌اللّه باوجود آن که طائفه پرتستانت خون ما را ميخورند زيرا اين گروه ميخواهند که جميع ملل را داخل در پرتستانت کنند و مبالغ کلّيّه در اين مورد صرف مينمايند حال ملاحظه ميکنند که در امريکا و اوروپا جمع کثيری از خود ايشان که آباء و اجدادشان هزار و نهصد سال پرتستانت يا از سائر مذاهب مسيحيّه بود آنها مقرّ و معترف به جميع انبيا و رسل گشتند و مؤمن به جميع کتب و مقرّ و معترف به بزرگواری بهاء الله حتّی قرآن تلاوت مينمايند البتّه اين مسئله بر آنها گران است و به قدر امکان به افترا و بهتان پردازند مختصر اين است که حضرت ملّای رومی ميگويد:
چون قلم در دست حسّادی فتاد	ﻻجــــرم منصـــــــور بر داری فتاد
يعنی مادام برادر به هوس جانشينی اين نوع فساد مينمايد و بدخواهان در اين مملکت بعضی محرّر لائحه و بعضی شارح لائحه و بعضی شاهد لائحه و نفسی موجود نه که به هيئت محترمه تحقيقيّه بيان حقيقت کند و شمّه‌ای از وقائع سالفه عرض نمايد و غمخواری نيز در ميان نه و ما آواره و بی معين و نصير و بی‌آشنا و بی‌حامی و در اين ديار غربت ديگر معلوم که عاقبت چه خواهد شد.
باری شما نظر به اين امور ننمائيد توجّه به خدا کنيد و توسّل به ملأ اعلی جوئيد به موجب لوح بشارات و لوح کلمات و لوح اشراقات و لوح تجلّيات سلوک و حرکت نمائيد وصايای حضرت بهاء الله را فراموش نکنيد از برای جميع بشر رحمت مجسّم باشيد و مروّت مشخّص آيت فضل الهی باشيد و رايت موهبت ربّانی نظر به اعمال و افعال خلق نکنيد بلکه به خالق نظر نمائيد جميع را او خلق نموده است و کلّ آيت قدرت او هستند و چون آيت قدرت او هستند نهايت رعايت را مستحقّند. به کلّ مهربان باشيد و با جميع در نهايت صدق و امان. آنان آنچه کنند و آنچه روا دارند ضرری ندارد شما بايد بالعکس معامله کنيد جور را به عدل، بغض را به محبّت اهانت را به اعانت مخالفت را به موافقت زهر را به شهد سمّ را به درياق مقابله کنيد.
الحمد للّه عصر انوار است و قرن علم و عرفان اخلاق و اطوار سابقه امم غيرموافق در اين عصر مکرّم چون که چشمها روشن است و قلوب اهل عرفان گلزار و گلشن بايد به نفحات رحمانيّه معامله به خلق نمود و به محبّت اصليّه ملاطفت کرد انسان را حضرت يزدان مظهر رحمانيّت نموده تا انوار محبّت و الفت بر عالم امکان بتابد اين است موهبت يزدان اين است عنايت حضرت رحمن.
ای ياران الهی اگر زخمی خوريد بر زخم دشمن مرهم نهيد اگر سمّی داده شويد شهدی ببخشيد و درد بدخواهان را درمان گرديد اگر دشنام بشنويد تحيّت و سلام گوئيد ملاحظه مينمائيد که اهل عالم گوی سبقت و پيشی را از درندگان برده‌اند و در صحرای منشوريا چه قيامت برپا که دريای اصفر به خون مقتولان بحر احمر گشته ناله و حنين کشته‌گان است و فرياد و فغان مصيبت زدگان که به عنان آسمان رسيده اقلاًّ شماها بکوشيد تا به عالم انسان روح و ريحان دهيد و سبب دوستی و راستی و محبّت بی‌پايان گرديد تا درندگان فرشتگان گردند و خونخواران مهرپرور و مهربان شوند، گرگان اغنام گردند و پلنگان آهوان خوش خرام شوند باز کبک پرقهقهه گردد و شاهين کبوتر خوش آواز و نغمه شود شجره زقوم فاکهه مطبوع به بار آرد و حنظل مذموم شهد مکرّر مقبول دهد به اخلاق و اطواری مبعوث گرديد که ايران را رشک روضه جنان نمائيد و فارس را فردوس حضرت رحمن نمائيد سرير سلطنت شهريار ايران را بنده صادق مطيع باشيد و پايه سدّه ملوکانی را خاضع و خاشع و وضيع به موجب تعليمات حضرت بهاءالله در اين خصوص حرکت فرمائيد و در حقّ ما دعا کنيد و به درگاه احديّت عجز و نياز نمائيد بلکه از تير افترای گرگان اين آوارگان محفوظ و مصون مانند و عليکم التّحيّة و الثّناء. عباس
(29)                                              
... ای ياران اين دور عظيم کور انوار است و عصر اسرار و قرن آثار به حکايت و روايت تمام نگردد و به نيّت خالصه انجام نپذيرد کردار بايد رفتار شايد اجراء نصائح و وصايای الهی لازم آيد من جمله اين است که ياران الهی بايد مرهم هر زخمی در عالم انسانی باشند و درمان هر دردی در اين جهان فانی. بيچارگان را پناه باشند و درمندگان را ملجأ و بارگاه بی نصيبان را نصيب بخشند و محرومان را محرم گيرند خائن را صادق باشند و ظالم را عادل گردند بيگانه را آشنا شمرند و اغيار را يار پندارند يعنی نوعی سلوک فرمايند که سزاوار يار و آشنا است آنچه سزاوار بندگان جمال مبارک است اين است که خدمت به عموم عالم انسانی نمائيد و همّت بر انتشار صلح عمومی بگماريد رايت آشتی برافرازيد و بنيان دوستی بنهيد و ندای حقّ‌پرستی بلند کنيد و سبب الفت و يگانگی اهل عالم گرديد به هيچ ملّتی تعرّض ننمائيد و بر نفسی جفا روا مداريد عالم بشر را خويش و پيوند خويش بدانيد و آنچه سزاوار اين مقام است مجری داريد حکومت عادله شهرياری را در نهايت اطاعت و انقياد خدمت کنيد و سرير تاجداری پادشاه مهربان را حفظ و حراست فرمائيد زيرا اگر عدالت پادشاهی و همّت صدارت پناهی نبود گرگان درنده در ايران اغنام الهی نميگذاشتند کلّ را پاره پاره مينمودند و شرحه شرحه ميکردند چنان که در اين بلاد جمعی از ظالمان اهالی بدون سبب چنان عداوت به اين آوارگان نمودند که وصف ندارد و با حضرت اخوی محترم بالاتّفاق لوايحی صرف افترا به مقرّ سرير خلافت حضرت سلطان عثمانيان ايّده اللّه تقديم نمودند هيئت تفتيشيّه از مقرّ سلطنت مأمور به اين جانب شد از قضای اتّفاق يک سر به خانه دشمنان وارد شدند جميع اعدا آنان را احاطه کردند خلاصه نفوسی که لايحه افترائيّه را ترتيب دادند شاهد و شارح گشتند مشتکی و شاهد و حاکم يک شخص بود ديگر معلوم است که لايحه و راپورت چه نوع انتظام يافت مفترياتی که به خاطر هيچ طاغی باغی نيامده تا چه رسد به اين آوارگان.
باری طوفان عظيم بود و جولان دشمنان سريع و بهتان شديد ولی تأنّی و وقار و سکون و قرار و عدالت اعليحضرت خلافت پناه پادشاه عثمانيان ايّده اللّه مانع از جوش و طيش دشمنان گرديد والّا غباری از اين آوارگان باقی نمانده بود لهذا بايد ياران الهی شب و روز دعای خير در حقّ اين دو پادشاه بنمايند و طلب تأييد و توفيق فرمايند و عليکم التّحيّة و الثّناء.
(30)
هوالله
ای سليل عزيز آن مستغرق دريای مغفرت الهی مدّتی است مديده تحريری نشد و تقريری نگشت اين از مشاغل کثيره بوده که دقيقه‌ای فرصت ندهد و مهلت نبخشد و بلايا و محن نيز منضمّ از جمله در اين ايّام از کثرت فساد اهل فتور و لوائح مبسوطه مشروحه مضرّه که در حقّ عبدالبهاء به مدينه کبری فرستاده‌اند و وسايطی ديگر چند تشبّث نموده که ذکرش جايز نه تا آن که عبدالبهاء را دوباره در سجن عکّا مسجون نمودند حزب غرور را اميد چنان بود که اين بلا حصر در عبدالبهاء خواهد شد غافل از اين که خود را به چاه خذلان و هوان ابدی خواهند انداخت خود آنان نيز مسجون خواهند گشت اين قضيّه مثل قضيّه يحيی شد طابقوا النّعل بالنّعل. يحيی را گمان چنان بود که فساد سبب اذيّت جمال مبارک گردد اين بود که سيّد محمّد را به مدينه کبيره فرستاد و انواع حيله و تزوير به کار برد تا جمال مبارک را در خطر عظيم انداخت چون نار فتنه شعله زد فوراً خانمان يحيی را بسوزاند او را پيش از جمال مبارک از ارض سرّ سرگون نمودند خسروا الدّنيا و الآخرة و ذلک هو الخسران المبين. عبدالبهاء از اين مصيبت و بلآء در سرور و فرح بی منتهی زيرا کامرانی و شادمانی احبّای الهی بعد از صعود جمال ابهی آشوب و بلاست و صدمه بی منتهی يعنی چاه اوج ماه است و حصير ذلّت سرير سلطنت سلاسل و اغلال نهايت آمال است و کُند و زنجير آزادگی و عيش و عشرت بی مثل و نظير اين واضح است که سرور اين آوارگان به سازندگان و خوانندگان و بازندگان نيست بلکه به تحمّل مشقّات و صبر در مصيبات و انقطاع از کلّ کائنات و اعلآء کلمة اللّه و نشر نفحات اللّه است. هذا هو الفضل العظيم و هذا هو الفيض المبين و عليک التّحيّة و الثّناء. سواد اين مکتوب را به اطراف بفرستيد. ع ع
(31)
 هوالله
ای ياران عبدالبهاء عوانان دست تطاول گشودند و مستبدّان به شدّت تمام تعرّض نمودند و عبدالبهاء را در اين سجن اعظم شدّت تضييق روا داشتند به درجه‌ای که در زندان زندانی ديگر تقرّر يافت و به قول اتراک زندان ايچنده زندان شد يعنی زندان اندر زندان و سبل مقطوع گشت و قاصدان کعبه مقصود ممنوع شدند از هر جهت عبدالبهاء در تحت مراقبه شديده افتاد به قسمی که نَفَس تنگ شد و نفوس را صبر و درنگ نماند پس بغتةً يد قوّت از جيب قدرت بيرون آمد و يد و بيضا بنمود و مانند ثعبان مبين سحر ساحرين را ببلعيد عبدالبهاء از زندان برون آمد و عوانان از ايوان به زندان افتادند و به سلاسل و اغلال گرفتار شدند تأييدات ملکوت رسيد و قوّه لاهوت علم بگشود در حالتی که يار و اغيار و آشنا و بيگانه مأيوس و مبتلای به قنوط بودند بغتةً انوار تأييد بتابيد و غيوم ظلامِ ظلم را پراکنده و پريشان کرد به خاطر نفسی نميآمد و به فکر کسی نميگذشت که ديگر روزی آيد و اين سلاسل و اغلال که بر گردن آوارگان بود انحلال جويد و اين شدّت ادنی خفّتی يابد بلکه کلّ ميگفتند علی‌الخصوص ناقضان که عبدالبهاء بلکه جميع ياران را بنياد برافتاد عنقريب يا در قعر دريا نهان گردند و يا آن که به صحرای فيزان افتند کلّ منتظر اين وقوعات بودند که تأييد ناگهانی رسيد و نور توفيق آسمانی درخشيد و به کلّی بند و زنجير برافتاد و ظالمان اسير گشتند. اين است قدرت الهيّه و اين است قوّت رحمانيّه و اين است نفوذ کلمة اللّه و اين است تأثير بشارات اللّه. در سنه گذشته در نهايت شدّت بلا و سدّ راه به اطراف مرقوم شده بود: 
بگذرد اين روزگار تلختر از زهر			بار دگر روزگار چون شکر آيد
باری ای احبّای الهی در اين سنه تأييدات الهيّه از جميع جهات احاطه کرده جنود ملکوت نصرت نموده و افواج ملأ اعلی هجوم کرده پس به شکرانه اين الطاف بايد دمی نياسائيم و نَفَسی برنياريم مگر آن که به نشر نفحات اللّه مشغول شويم و به ترتيل آيات هدی مألوف گرديم در اتّحاد و اتّفاق بکوشيم ياران را بنوازيم و دوستان را بستائيم حتّی دشمنان را به انواع الطاف و نيّت خالصه خوشنود نمائيم به نشر نفحات اللّه قيام کنيم و به اعلآء کلمة اللّه پردازيم جمال قدم و اسم اعظم محض هدايت ما پنجاه سال حمل صدمات و بلا فرمود آيا سزاوار است که ما راحت و آسايش طلبيم راحت و آرايش جوئيم و به فکر خويش افتيم و نفس امّاره خود را پرستيم؟ لا واللّه چنين سزاوار نه بلکه بايد در هر دمی صد جان بيفشانيم و در هر نَفَسی هزار ساغر بلا بياشاميم و به جان و دل بکوشيم و مانند نهنگ دريای فنا بخروشيم تا قطره آخر از خون خويش را در سبيل حقّ بر خاک بيفشانيم و عليکم البهاء  الأبهی.  ع ع
(32)
هوالله
ای ثابت بر پيمان چند روز پيش مکتوبی ارسال گشت لهذا مختصراً مرقوم ميشود. ای بنده صادق جمال مبارک مختصر اين است اليوم فساد از جميع جهات قائم يعنی بيوفايان در جميع نقاط ارض ديناً و سياسةً به منتهای فساد برخاسته‌اند ملاحظه نمائيد که ملل مختلفه عالم واضحاً و مشهوداً اليوم با امر مبارک فی‌الحقيقه در حرب مستمرّند و به جميع وسائل در اخماد نار اللّه الموقدة قصور نمينمايند اين از جهتی و امّت يحيی در طهران با جمعی از دهريها عقد الفت بسته و به جميع وسائل در تحقير امر اللّه و تزييف کلمة اللّه و فساد گوناگون ميکوشند از طرفی به تحريک حکومت پرداخته‌اند ظلماً و عدواناً لسان به افترا گشودند و از جهتی به تحريک جهلای قوم پرداخته‌اند و از جهتی با دهريها بالاتّفاق در افتراء به جمال مبارک نشر رسائل افترائيّه مينمايند مختصر به هيچ وجه فتوری ندارند و قصوری ننمايند و اخبار متتابعاً ميرسد و از جهتی بيوفايان تو ميدانی که عداوت و بغضا به چه درجه است در جميع مواقع به انواع وسائل متشبّث تا آن که شمع ميثاق را خاموش کنند و ظلمت شقاق را جهانگير نمايند شب و روز به سعايت مفتريات در نزد حکومات مشغولند و نسبت فساد و فتنه و عداوت به حکومت به عبدالبهاء ميدهند که سعی و کوشش بر ضدّ اوليای امور دارد و در خيانت به دولت ابداً قصور ندارد گاهی جمال را نزد سفير ايران فرستادند و آنچه خواست از اراجيف و مفتريات نسبت داد و از جهتی در طهران در نزد سفير دولت معظّمه عثمانيان فرستادند و آنچه لايق خودشان بود نسبت دادند و از جهتی به نفوسی که معتمد حضرت سلطانند در اين اطراف و مأمور تجسّس احوال آن نفوس را به هدايای کلّيّه فريفته حتّی زمينی را که اين عبد به نام ايشان ابتياع نموده آن را فروخته تقديم آن نفوس نمودند تا آن نفوس تصديق تبليغات و مفتريات بيوفايان نمايند و اين سبب شود که شجره ميثاق را از بيخ و بن براندازند و ريشه‌اش را قطع کنند و از جهتی در مصر مقاله هائی که نهايت تحريک و تشويق بر قلع و قمع امر اللّه است به عربی نوشته و به لسان انگريزی ترجمه نموده در روزنامه نشر نمودند مقاله هائی که سبب خوف و خطر جميع دول شود و کلّ بالاتّفاق بر محو کلمه ميثاق بپردازند و آن خطّ اثر قلم ميرزا حسين خرطومی است و الآن موجود است که توهين بر اصل شجره مبارکه است و قابل انکار نيست و از جهتی صد هزار مشاغل خارجه و داخله ديگر ملاحظه نما که چه حالتی است.
لهذا آن جناب بايد جميع ياران الهی را بر استقامت بر امر اللّه دلالت نمائيد که اليوم يوم جان فشانی است و امروز روز محويّت و فنا و سعی و جهد بی منتهی و قربانی. ای ياران الهی به آستان مقدّس وفا داشته باشيد بعد از صعود مبارک آيا جائز است که دقيقه‌ای بياسائيم و يا محفلی بيارائيم و يا به خود مشغول گرديم لا واللّه افسوس از برای آن نفوس که آنی بياسايند و يا آن که اميد حياتی در اين عالم فانی داشته باشند هر دم صد هزار جان فدای جانان باد و صد هزار نفس قربان آن تبسّمهای جان‌افزای او...
(33)
هو
ای کنيز عزيز بهاء، احوال مثل سابق است مفتّشها در نهايت تفتيش ميرزا محمّد علی و مجدالدّين و سائر دشمنان در منتهای فساد و افترا اوراق را از پوسته ميگيرند عربده بسيار و بلايا زياد ولی من در نهايت سرور و فرح دل و جان حتّی جسم در خوشی و راحت ای کاش حاضر بودی و ملاحظه ميکردی که صحّت جسم نيز حاصل در نهايت اشتها غذا خورده ميشود و خواب در منتهای راحت شب و روز سرور و حبور و شادمانی است و کامرانی ورقات مقدّسه نيز مسرور...
(34)
هوالله
ای ياران روحانی ربّانی، عبدالبهاء چهل و سه سال در سجن عکّا مسجون و ايّام اخير چندی در حيفا بود چون غلّ و زنجير از گردن عبدالبهاء برداشته شد و بر عنق نامبارک عبدالحميد گذاشته گشت ابواب گشوده شد و راه سفر باز و مهيّا گرديد لهذا به اقليم ماه کنعانی شتافت تا در اين کشور صيت امر اللّه و آوازه ظهور اسم اعظم بلند گردد و نفحات قدس مشامها معطّر نمايد حال چندی است در قطر مصر ايّامی ميگذرانم و اميدم چنان است که ياران الهی نيز در اين ايّام جوش و خروشی بيش از پيش برآرند و زبان به تبليغ غافلان بگشايند شوری ديگر برانگيزند و ولوله در شهر اندازند کأس محبّة اللّه به دست گيرند و پاکوبان و رقص کنان باده بشارت کبری بنوشانند بلبلی که در موسم بهار بر شاخ گل نسرايد زاغ است و زغن نه مرغ چمن بلکه اهل گلخن است نه گلشن. ياران الهی الحمد للّه از خمخانه ربّانی سرمستند و با کمال شور و وله از باده الست قدح به دست و می پرست و همچنين ناس را گوشها باز است تا شهناز و آواز شنود و چشم ها نگران است تا مشاهده مه تابان نمايد دلها مشتاق است تا ندای محيی آفاق استماع کند ولی آن راه را دليل لازم و هادی سبيل واجب. ياران اگر همّتی نمايند و استقامتی بنمايند و زبان بگشايند و محافل را به ذکر حقّ بيارايند در اندک زمانی نار محبّة اللّه در آن کشور چنان شعله زند که جميع اطراف منوّر گردد عبدالبهاء چنين اميد از احبّا دارد و يقين است که مأيوس نخواهد شد و عليکم البهاء الأبهی. ع ع
(35)                                         
هوالله
يا ابا الفضائل هشت سال بود شما ميدانيد که از شدّت بلايا و محن و آلام و تضييقات حکومت سابقه در نفس سجن و جفاهای گوناگون آشنايان بيگانه نوبه عصبی مستولی شده بود و ابداً به هيچ وجه راحت و آسايش نبود تا آن که در اين ايّام شدّت نمود عاقبت اطبّا يعنی طبيب پروسيانی حيفا و اسعدبيک طبيب قرنتينه تبديل هوا را فرض و واجب دانستند لهذا حرکت به بريه مصر شد که اين زمستان در اين اقليم در اسکندريّه و مصر جديد و حلوان بگذرد و ديدنی از دوستان و آشنايان و همشهريان و هموطنان ايرانيان نمائيم ما به پورتسعيد به محض ورود هموطنان در جرائد اظهار ملال نمودند و حال آن که ما اميد حسن استقبال داشتيم زيرا اگر سبب عزّت ايرانيان در هر جا که وارد شديم نشده باشيم سبب ذلّت نشديم. حال بوی ملال شديد استشمام شد لهذا از رفتن به اسکندريّه و به مصر جديد صرف نظر نموديم تا سبب ملال هموطنان نگرديم ما در حقّ ايشان دعا کنيم و از خدا عون و عنايت طلبيم اميدواريم که کامکار گردند و در دو جهان عزيز و بزرگوار شوند. و چون هوای پورتسعيد نيز پررطوبت بود و از جهات بسيار رجای تمام و التماس شديد جمعی نمودند که سفری به آن جهات شود لهذا به جاهائی رويم که ما را قبول نمايند و سبب ملال و زحمت و کدورت نگرديم و تبديل هوا به راحت دل و جان حاصل گردد زيرا در اينجا هر روز دردسری است از حسن استقبال معلوم شد که چگونه در آينده گردد و هر روز چه رواياتی به ميان آيد و چه مناقشاتی رخ دهد بهتر آن که کلّ را راحت کنيم والسّلام.  ع ع
(36)
 هوالله
ای بنده جمال ابهی نامه پنجم شعبان سنه حاليّه که به آقا سيّد اسداللّه مرقوم نموده بوديد ملاحظه گرديد چند روز است که در رمله اسکندريّه اقامت دارم و شب و روز مشغول به ياد ياران الهی هستم. من بعد نامه را يکسر به پورتسعيد به نام جناب آقا احمد يزدی بفرستيد در هر کجا که باشيم ميرساند. بعد از ورود به پورتسعيد از خستگی راه نقاهتی حاصل الحمد للّه به فضل و عنايت جمال مبارک حال زائل جسد هرچند خسته و ناتوان ولی روح مستبشر به بشارات اللّه باوجود تأييد روحانی اگر در عالم جسمانی فتوری حاصل گردد ضرر ندارد زيرا اين جسم خاکی از عناصر جهان فانی و مرکّب است البتّه صحّت و سلامت مستمرّ نيست اهمّيّتی ندارد. باری حال در باغی در سايه درختی به تحرير اين نامه پرداختم جميع ياران الهی را تحيّت ابدع ابهی برسانيد و جميع را به بشارات الهی مسرور داريد و عليک البهاء الأبهی. عبدالبهاء عباس
‏(37)                                                     
 هوالله
ای کنيز عزيز الهی ما را نيّت چنان بود که به مرسيليا و پاريس آئيم ولی قَدَر مساعده ننمود هوای دريا ناموافق افتاد و سرما موافق مزاج نگشت مجبوراً در اقليم مصر مانديم تا بعد خدا چه خواهد...
(38)
ای دوست عزيز نامه شما رسيد از مضمون خوشنودی حاصل گرديد در پورتسعيد ناخوش شديد شدم اسماعيليّه را تمجيد نمودند هوای آنجا نيز موافق نيفتاد در نهايت ضعف و انحلال وارد اسکندريّه شدم سه هفته بيشتر است که در رمله هستم چند روز است که علّت خفّت يافته چون دائماً عليل بودم لهذا در مکاتبه فتور حاصل شد...
‏(39)                                                       
هوالله
يا هاشم الثّريد لکلّ حبيبٍ مجيد نامه شما رسيد مرقوم نموده بودی که عبدالبهاء نگاشته ايران بيمار و از طبيب بيزار و اين تشنه از دريای عذب فرات در کنار لهذا اين آواره را چاره جز سفرِ فرنگ نه آنچه مرقوم نمودی صحيح است ولی مراد من اين است که دولت و ملّت ايران از عبدالبهاء در گريزند و اگر حاضر شوم در ستيزند و چون از اين موهبت ممنوعم لهذا به سفر فرنگ مجبورم والّا نور حقيقت از افق ايران درخشيد نيّر آفاق در خطّه مبارکه طالع گرديد و شاهد عشق در آن انجمن رخ برافروخت و آهنگ ملکوت ابهی از آن خطّه نوراء بلند شد هزاران عاشقان آشفته شدند و دل به دلبر دادند و به قربانگاه عشق شتافتند و جان و سر فدا نمودند هر بلائی کشيدند هر مصيبتی ديدند و هر بليّه‌ای تحمّل نمودند باوجود اين صابر بودند شاکر بودند راضی بودند البتّه ايران تفوّق بر اقاليم ديگر دارد زيرا به اين موهبت تخصيص يافته امّا اقاليم سائره استفاضه از کشور ايران نموده و اقتباس انوار از آن اقطار کرده مقصود عبدالبهاء اين نبوده که اهالی غرب استحقاق بيش از شرق دارند مقصودم اين بود که چون حرّيّت افکار در ايران ناياب و ايران بيمار و اهل رتق و فتق از طبيب بيزار لهذا چاره جز آهنگ به فرنگ نه...
(40)
ای يار عزيز نامه‌ای که به آقا احمد مرقوم نموده بودی ملاحظه گرديد از عدم حضور من به پاريس آنچه شکايت بنمائی حقّ داری ما بغتةً از پورتسعيد سوار واپور شديم حضرات احبّا يقين داشتند که به مرسيليا خواهيم آمد ولی در واپور اختلال در مزاج حاصل شد به قسمی که لازم شد که به اسکندريّه درآئيم لهذا در رمله منزل نموديم و الحمد للّه صحّت بهتر از پيشتر است.
و امّا سفر به پاريس محض خاطر شما ان شاءاللّه مينمائيم ولی در ايّام اعتدال هوا امّا حال به جهت نقاهت مزاج سرمای آن صفحات تأثير شديد مينمايد خطّه مصريّه در زمستان معتدل است و از اين گذشته حکمتهای بالغه الهيّه چنين اقتضا ميکند و ان شاءاللّه در مستقبل ظاهر و آشکار ميگردد و عليک البهاء الأبهی.
(41)
هوالله
ای يار عزيز من نامه شما رسيد و از مضمون نهايت سرور حاصل گرديد فی‌الحقيقه مرا نيّت چنان بود که از پورتسعيد به مرسيليا عازم گردم تا مشاهده رويهای نورانی شما کنم و ايّامی با ياران در آن خطّه و ديار بگذرانم ولی به محض ورود به واپور احوال دگرگون شد به قسمی که در اسکندريّه از واپور برون آمدم معلوم شد که حکمت الهيّه اقتضای آن مينمايد که به اين اقليم شتابم و البتّه اسرار اين حکمت ظاهر و عيان خواهد شد چون به کرّات تجربه گرديده که اموری واقع که به ظاهر فسخ عزيمت بود ولی در باطن نهايت حکمت بلکه ان شاءاللّه در بهار سفر به آن صفحات ميسّر گردد و چون به پاريس آيم البتّه به لانه و آشيانه شما آمده شما را ملاقات خواهم کرد ولی زمستان مصر بسيار خوب است اگر شماها سياحتی به اينجا ميکرديد خوشتر بود. مرا از اين سفر مقصد خوش گذرانی و راحت دل و آسايش جان نه بلکه نهايت آرزو تحمّل مشقّت و زحمت در سبيل الهی تا به خدمتی موفّق گردم...
(42)
هوالله
يا امين عبدالبهاء در اقليم مصرم و شب و روز به ذکر ياران مشغول از مجمع صلح عمومی امريک و از مجمع وحدت نژاد و از والی بستن امريک و از اعاظم و اکابر آن ديار و از مشاهير و از احبّا متتابعاً رسائل دعوتنامه ميرسد لهذا مجبور سفر امريکا هستم باوجود ضعف زياد جسد و خستگی از کثرت اشغال و کثرت تحرير و بيداری شب قوای جسمانی به کلّی به تحليل رفته باز بايد اين سفر طويل و عريض بشود چاره نيست و مملکت امريک بسيار وسيع است و همه جا بايد رفت ولی توکّل به جمال مبارک نموده به عون و عنايت او حرکت ميشود شما تضرّع و زاری فرمائيد و از اسم اعظم روحی لعتبة تربته الفداء عبدالبهاء را تأييد طلبيد که شايد قدمی در اين سفر در عبوديّت بردارد و نفسی در خدمت کشد زيرا تا به حال به قطره‌ای موفّق نشده است و جز خجلت و شرمساری بضاعتی ندارد. جميع ياران الهی را به کمال اشتياق تحيّت ابدع ابهی ابلاغ داريد علی‌الخصوص جناب حاجی غلامرضا را و عليک البهاء الابهی.  ع ع
(43)
 هوالله
حضرات اهل بهاء، عبدالبهاء در لندن از فضل و الطاف جمال مبارک روحی لعتبة تربته الفداء در کمال روح و ريحان به عبوديّت بندگان بهاء و نشر نفحات اللّه آرزوی جانفشانی مينمايد و نظر عنايت شامل است به قسمی که شب و روز دقيقه‌ای فرصت نيست متّصل اوطاق پر ميشود و خالی ميگردد و تبليغ و القای کلمه حقّ ميشود گذشته از اين در مجامع عمومی به صوت جهوری واضحاً مشهوداً تبليغ ميشود وعده هائی که از فم مطهّر شنيده بودم کلّ تحقّق يافت و هذا من فضل ربّی الابهی والّا اين پشّه شکسته بال و پر را چه استعداد و قابليّتی و له الحمد علی ذلک. مقصود اين است که بايد مرا دو ماهی مساعده نمائيد و تحرير نخواهيد زيرا تحرير که سهل است فرصت تنفّس نيست ان شاءاللّه بعد تلافی ميشود و عليکم البهاء و عليکم الثّناء و لکم الفضل و الجود من ربّی الابهی.
در آستان مقدّس استدعای تأييد پی در پی نمائيد زيرا محتاج دعاهستم. ع ع
(44)
ای ياران عبدالبهاء جناب آقا سيّد اسداللّه به اسکندريّه وارد و ملاقات حاصل و چون مأذون به مراجعت گشتند نام شما نگاشتند و نامه خواستند امّا عبدالبهاء مانند طيری که چند شبانه روز متمادياً و مستمرّاً پرواز نموده و دقيقه‌ای آرام نيافته و در نهايت خستگی و ماندگی به درجه‌ای که تحمّل تحرير يک کلمه ندارد باوجود اين از هيجان محبّت اللّه و امواج بحر الفت احبّاء اللّه به تحرير پرداختم تا بدانيد که اين قلب چقدر منجذب آن نفوس مبارکه است و اين دل و جان چگونه اسير ياد ياران. باری مدّتی بود که در ممالک غرب مانند نسيم هر روزی بر اقليمی مرور نمودم و در جميع موارد و مواقع ياد ياران شرق کردم و دل و جان را هر دم هيجانی حاصل بود و حسرتی دائم که چگونه به هجران آن ياران قديم افتادم و هيچ جائی را ملجأ و پناه ننمودم شبی در کوهسار بودم و روزی در دشت و لاله زار وقتی در قطب بحار و روزی در سواحل ديار و شب و روز فرياد و نعره به ذکر حضرت پروردگار ميزدم حال به اسکندريّه آمدم و روی ياران شرق ديدم و الحمد للّه مسافرانی در نهايت تبتّل و تضرّع مشاهده کردم و به ياد شما پرداختم و اميدم چنان است که انوار شمس حقيقت چنان بر خاور بتابد که از يک تجلّيش باختر روشن گردد.
ياران ايران سبب سرور اقاليم سائره گردند و به هدايت جميع روی زمين پردازند الحمد للّه تأييدات جمال مبارک مانند باران آذری پياپی ميبارد و توفيقات صمدانيّه ميرسد پس ای احبّای الهی وقت را غنيمت شمريد و به تربيت نفوس پردازيد و فکر نورانيّت بی نهايت خويش باشيد شرق را منوّر نمائيد غرب را معنبر فرمائيد جميع مشامها را معطّر کنيد و عليکم البهاء الأبهی.
(45)
هوالله
ای بنت ملکوت نامه ٣٠ سبتمبر ١٩١٠ وصول يافت اظهار سرور و شادمانی از سفر من به اقليم يوسف کنعانی نموده بودی اين انشراح و انبساط و سرور بسيار بجا است بايد شما و جميع امآء رحمن و احبّای الهی نهايت شادمانی از اين سفر داشته باشند که عبدالبهآء بعد از چهل و دو سال مکث در سجن محکم متين در نهايت وقار و اقتدار به اين اقليم عظيم رحلت نمود هيچکس را گمان چنين نبود که روزی آيد که زنجير و سلاسل از گردن عبدالبهآء برداشته شود و بر گردن عبدالحميد ظالم گذارده شود آن غدّار را آرزو چنان که عبدالبهآء در قعر چاه محو و نابود گردد حال الحمد للّه او به قعر چاه افتاد و البتّه عبدالبهآء به اوج ماه رسد و از اين سفر البتّه به عون و عنايت جمال مبارک ثمر کلّی حاصل گردد...
(46)
ای ياران و کنيزان عزيز حضرت يزدان نامه شما رسيد از سفر عبدالبهاء از مرکز سجن به اقليم يوسف الهی اظهار سرور و شادمانی نموده بوديد در اين سفر حکمتهای الهيّه مقرّر اميدوارم که مثمر ثمر گردد حال الحمد للّه در نهايت روح و ريحان در اين کشور اوقاتی بسر ميرود و به خدمت امر اللّه و عبوديّت آستان مقدّس مشغوليم و چون خدمتی که مقصود است به ملکوت الهی حصول يابد شايد به صفحات ديگر سفر گردد و اگر چنانچه احبّای الهی در جميع امريک به اتّحاد و اتّفاق پردازند و محبّت و الفت تامّه نمايند و به موجب تعاليم الهی و وصايای جمال مبارک عمل کنند اين قضيّه مغناطيس گردد و عبدالبهاء را جذب کند که يک سفر به امريک نمايد و تا اين سراج وحدت و اتّحاد و محبّت در زجاج امريک نيفروزد و به موجب تعاليم الهی و وصايای جمال مبارک عمل نگردد و جميع احبّای امريک متّحد و متّفق نشوند آمدن به آن صفحات ممتنع و محال است. پس بکوشيد تا تعاليم مجسّمه جمال مبارک شويد و موفّق به وصايای الهی گرديد و به تقديس و تنزيه مبعوث شويد و به انقطاع و خضوع و خشوع مألوف گرديد و به نار محبّت الهی برافروزيد و به نعوت و ستايش ملکوت الهی زبان بگشائيد تا اين موهبت کبری حاصل گردد و عليکم البهاء الأبهی.
(47)
هوالله
ای کنيز عزيز الهی اميدم از پروردگار چنان است که خواهش و آرزوی تو مستجاب شود از فرح و سرور احبّا با استدعای حضور من به امريکا مرقوم نموده بوديد عبدالبهاء مانند عندليب است عندليب به گلشن پرواز کند اگر شماها آرزوی حضور من داريد بايد امريکا را گلستان نمائيد يعنی آن کشور را به هر گُلی از خصائل روحانی و فضائل انسانی مزيّن کنيد البتّه خداوند کريم مکافات عظيم احسان نمايد و شايد اين عندليب مرور به آن گلشن کند...
(48)
هوالله
ای بنت ملکوت نامه تو رسيد و مضامين معلوم بود لکن تکرار مفهوم گرديد اگر امريک استعداد حضور عبدالبهاء حاصل نمايد من به آنجا آيم و جميع مشکلات حلّ ميشود لابدّ امتحانات شديد است هرقدر انسان بيشتر مقاومت نمايد و ثبات و استقامت کند ترقّی بيشتر نمايد و به مقامات عاليه ملکوت رسد... ای بنت ملکوت آرزوی حضور من به امريکا نموده بودی استعداد و استحقاق مشروط ای منجذبه به نفحات اللّه تا توانی بکوش که سبب اتّحاد و اتّفاق مابين احبّاء اللّه گردی اگر به اين موفّق شوی جميع آمال و آرزوی تو حاصل گردد و به رضای الهی موفّق ميشوی...
(49)
... سفری به اقليم فرنگ شد ايّامی درنگ گشت آهنگی بلند شد محافل عظمی تشکيل گشت نطقهای متعدّد شد تأثيری عجيب نمود حتّی در کليساها يعنی خود کشيشها دعوت نمودند صراحةً مسئله حلول و قلب ماهيّت قديم به حدوث و حدوث به قدم به براهين ساطعه و دلائل لامعه تزييف و ابطال گشت و ابداً معارضی نبود. باری ای کاش حاضر بودی و ملاحظه ميکردی که پروفسرها و فلاسفه اوروپا چگونه تمکين داشتند فی‌الحقيقه چهل سال حيات در عکّا هدر رفت نه استفاده‌ای و نه افاده‌ای نه تعلّمی نه تعليمی اگر آن ايّام در اوروپ ميگذشت نتائجش جهانگير بود يا اسفا علی تلک الاوقات الّتی قضت هباء منبثّا. باری از شدّت سرمای غرب دوباره به شرق آمدم از انتشار حوادث اوروپا در امريکا و مقالات رنّانه جرائد از جميع محافل عظمای امريکا دعوتنامه آمده است و به الحاح تمام مرا دعوت ميکنند من هم مجبور به رفتن گشتم حتّی مبلغی وافر يعنی سه هزار ليره انگليس به جهت مصارف راه تقديم نمودند ولی به جان عزيزت قسم که يک پاره قبول نشد و فوراً اعاده گشت مطّلع خواهی شد و حال متحيّرم و در تدارکم که بلکه ان شاءاللّه تهيّه مصارف اين طريق ولو به قناعت مهيّا شود تا در نهايت پاکی و آزادگی اين سفر را بنمايم و بعد رجوع به شرق نمايم از شما ميخواهم که دعا نمائيد تا تأييد و توفيق حاصل شود...
(50)
هوالله
ای شمع محبّت اللّه نامه های متعدّد تو رسيد به حسب وعد ان شاءاللّه در بيست و پنجم مارچ سوار واپور گردم و در اواخر مارچ به ناپولی ميرسيم چند روز در ناپولی اقامت ميشود و از آنجا عزم نيويورک مينمايم و اين بشارت کبری است و عليک البهاء الابهی.  ع ع
(51)
ای ياران مهربان و دختران عزيز من عبدالبهاء باوجود ضعف جسمانی و عدم تحمّل سفری از نهايت اشتياق به مشاهده روی ياران عازم سفر به آن کشور دور مانند جهان ديگر است تا قطع محيط اکبر کند و ديده به مشاهده روی ياران منوّر نمايد هرچند مرا اين سفر مشقّت بی‌پايان است ولی اميد ملاقات ياران تسلّی دل و جان است لهذا در ماه مارچ مصمّم حرکتم و يک سفر به آن صفحات آيم و وقت حرکت تلغرافيّاً اخبار ميدهم و خانه هائی که از برای عبدالبهاء مهيّا شده از صاحبان آن خانه ها بسيار ممنون و خوشنودم و ضيافت آنان را قبول نمودم ولی خانه های آنها را محلّ اجتماع قرار دهم و با جميع در آن خانه ها ملاقات نمايم هر روز وقتی از برای ملاقات ياران در آن خانه معيّن نمايم و وقتی ديگر به جهت ملاقات ديگران معيّن کنم خلاصه با جميع در آن خانه ها مؤانست و معاشرت کنم ولی منزل در اوتل باشد اين به حکمت موافق تر است البتّه ياران الهی نيز حکمت را منظور دارند و به رضای من راضيند زيرا مقصد من آن است که در اوتل تنها و راحت باشم و با کسی ملاقات ننمايم و اوقات ملاقات معيّن باشد و در خانه ها باشد.
امّا در خصوص مبلغی که به جهت مصارف طريق عبدالبهاء معيّن نموده‌اند اين واضح است که اين حرکت از نهايت محبّت است و دليل ثبوت و استقامت و من بی نهايت از شماها ممنون شدم خوشنود گشتم و از برای شما از درگاه احديّت برکت ميطلبم زيرا انفاق سبب برکت است ولی اسباب سفر مهيّا گشت و مصاريف آنچه لازم است حاضر شد ابداً کم و نقصی ندارد لهذا با نهايت سرور و خوشنودی مبلغی که ارسال نموده‌ايد اعاده ميشود تا در موارد خيريّه صرف نمائيد و اين بيشتر سبب سرور من است و ميان من و شماها تکليفی نيست عالم مواسات است هر وقت لازم بشود خود از شماها ميخواهم و ابداً ملاحظه‌ای ندارم و از الطاف جمال مبارک اميدوارم که تأييدات غيبيّه و فيوضات نامتناهيه احاطه نمايد و ياران را در نهايت سرور ملاقات کنم و عليکم البهاء الابهی.
(52)                                               
٥٢- ... امّا مسافرت اين عبد و مدّت بقا در هر شهری به اقتضای استعداد آن شهر است هر کس تعيين نمايد از خود گفته در هر جا بيش اقتضا کند بيشتر مانم و همچنين ترتيب حضور در انجمنها و محافل و کنيسه ها که دعوت نموده‌اند در آنجا خواهد شد لکن در واشنگطون و نيويورک و بوستون اين سه شهر کنائس و انجمنهائی که دعوت نموده‌اند به بيست رسيده حضور در جميع اين مواقع بسيار مشکل است و چون حاضر گردم هرچه مقتضاست مجری ميگردد سفر من يمکن در بيست و پنجم مارچ واقع گردد اميدم چنان است که انجمن صلح نيويورک و همچنين کونفرانس صلح بين ملل روحی تازه يابند. به جناب دکتور گتسنر تحيّت ابدع ابهی با کمال اشتياق ابلاغ دار و عليک البهاء الأبهی.
(53)
هوالله
ای دوستان حقيقی نامه شما رسيد مضمون مشحون به تفاصيل سفر عبدالبهاء بود که در بيستم مارچ ورود به نيويورک نمايد اين ممکن نيست حال کشتی ديده شد که يک سر از اسکندريّه به ناپولی و از ناپولی به امريکا سفر نمايم و روی ياران بينم و از ملاقات دوستان شادمان گردم ولی کشتی در بيست و پنجم [٢٥] مارچ از اسکندريّه حرکت مينمايد ان شاءاللّه قريب اواسط اپريل به نيويورک ميرسيم.
و امّا در خصوص امور ماليّه، عبدالبهاء را مصارف سفر مهيّا گرديده ابداً چيزی لزوم نمانده جناب ميرزا احمد دو هزار دولار تا به حال ارسال داشته‌اند فوراً اعاده شد که با نهايت خوشنودی و ممنونی اعاده به صاحبان مبلغ نمايد. من از ياران بسيار مسرور شدم که چنين همّتی نموده‌اند و قبول کردم ولی چون اسباب سفر مهيّا احتياجی نمانده لهذا آرزو دارم که ياران الهی از قبل من اين مبالغ را صرف امور خيريّه به جهت عموم بشر نمايند اين قضيّه بسيار مهمّ است البتّه همّت فرمائيد که اين مبالغ بتمامها به صاحبانش تسليم شود و از اتّحاد احباب در نيويورک سرور حاصل شد از خدا خواهم که روز به روز اين اتّحاد ازدياد يابد و عليکم البهاء الأبهی.  ع ع
(54)                                               
هوالله
ای بنده آستان مقدّس فی‌الحقيقه خادم امر اللّهی و محبّ عبدالبهاء   به موجب خواهش شما ان شاءاللّه سعی ميشود که در ماه مارچ عزيمت به امريکا گردد و وقت حرکت يا از اسکندريّه يا از ناپولی تلغراف به شما ارسال خواهد شد بايد شما در نيويورک حاضر باشيد و در اين سفر البتّه تو را به خدمات تکليف مينمايم مطمئن باش.
امّا قضيّه مصارف راه فی‌الحقيقه احبّای الهی نهايت خيرخواهی را مجری داشتند و من از آنان راضی گشتم امّا تو ميدانی که عبدالبهاء  بدون لزوم ديناری قبول نمی نمايد زيرا اندوختن ابداً سزاوار نيست مصاريف راه الحمد للّه حاضر و مهيّا شد لهذا مبلغی را که ارسال نموده بوديد بسيار مقبول افتاد ولی چون لزوم نبود اعاده گشت هروقت لزومی حاصل شود بدون ملاحظه و تکليف من خود از احبّا ميطلبم و اين بهتر و خوشتر است لهذا شما اين مبلغ را به زودی زود به ياران رحمانی صاحبانش اعاده فرمائيد و از قبل من نهايت عذرخواهی بنمائيد تا در موارد خيريّه به دست خود صرف نمايند و مبادا از اين محزون بشويد بايد نهايت سرور را حاصل نمائيد که عبدالبهاء با شما و ياران به نهايت آزادی معامله مينمايد جميع را تحيّت ابدع ابهی ابلاغ داريد.
از مستر و مسيس کنّی بسيار راضی شدم و در خانه آنها با دوست و بيگانه ملاقات خواهم کرد ولی منزل در اوتل خواهم نمود حکمتی در اين است و يکسر از اسکندريّه عازم امريکا خواهم شد و به اوروپا نميروم و همچنين به امةاللّه المنجذبه مسيس پارسنز تحيّت محترمانه من برسانيد که در بيت معمور ايشان با ياران و بيگانگان در ساعت معلومه ملاقات خواهيم کرد خانه را به جهت اين کار مهيّا فرمايند امّا منزل در اوتل خواهم نمود و امّا خانه تابستانی ممکن نيست در امريک من چنان فرصتی و مهلتی يابم که در ييلاق به نهايت راحت ايّامی بگذرانم لهذا آن خانه را در مورد ديگر استعمال نمايند و مسيس پارسنز بايد حکمت را از دست ندهد و مستر پارسنز را از هر جهت مسرور و ممنون نمايد همين معاشرت با ديگران و رضايت عين عبادت است و ان شاءاللّه در کنفرانس صلح بين ملل حاضر خواهم شد انجمن ژاپونيها اهمّيّت دارد او را خوب مرتّب نمائيد و امّا سفر به سائر جهات بعد از وصول به نيويورک به مقتضای حکمت و مصلحت مجری ميشود.
امّا در خصوص مصارف عبدالبهاء مرقوم نموده بوديد که اقلاً ماهی هزار دولار البتّه لازم است عبدالبهاء تقيّدی ندارد به مبلغ زهيدی نيز گذران کند اين امور ابداً اهمّيّتی ندارد تا به حال گذشته است من بعد نيز ميگذرد ابداً در اين فکر نباشيد و البتّه شما در سفر همراهيد خود را مهيّای ترجمه نمائيد.
فتوغراف والی بوستن رسيد و در وقت سفر يوم حرکت و اسم کشتی و يوم ورود اخبار ميگردد، و عليک البهاء الأبهی.  ع ع
(55)
هوالله
... امّا سفر من به امريک در بيست و پنجم ٢٥ مارچ با واپور سدريک يکسر به ناپولی و از آنجا به امريک و امّا قضيّه مبالغی که از برای مصاريف راه عبدالبهاء در امريک تهيّأ و تدارک شده بود آنچه رسيد فوراً اعاده گرديد و آنچه نرسيد مرقوم شد که فوراً به صاحبانش رد نمايند لکن به نوع خوشی تحرير يافت...
(56)                                           
 هوالله
ای يار قديم و همدم و نديم عبدالبهاء نامه رسيد در اين روزها مصمّم حرکت امريکا هستم زيرا از مجامع يار و اغيار و انجمنهای علمی و سياسی و عمومی امريکا دعوتنامه‌ها متتابعاً ميرسد هرچند به جسم ناتوان و قوا تحمّل سفر دريا ابداً ندارد و احتمال خطر دارد علی‌الخصوص محيط پاسفيک و آتلانتيک ولی اميد به تأييدات جمال مبارک است که پشّه قاصر را نسر طائر نمايد و مور ضعيف را ثعبان مبين کند متوکّلاً عليه و معتمداً علی فضله و احسانه بادبان کشتی بگشائيم و در موسم طوفان سفينه برانيم تا ببينيم چه مقدّر شده مقصود اين است که فکر مشغول است ابداً فرصت ترتيب و تمشيت امور نيست. لهذا بايد محفل روحانی به هر قسمی باشد امور را در مجاری موافق جاری نمايد و مرا چندی مهلت شايان و رايگان دهد تا اين سفر پرخطر را بدون تشويش افکار به منتها رسانم و مشغول آن سامان گردم زيرا الحمد للّه ايران منبت شجره مبارکه است و مطلع نيّر اعظم و احبّا قدما هستند و در ظلّ تربيت جمال مبارک تربيت شده‌اند و ممتحنند و جانفشانند و هر يک را نهايت آرزو ميدان فدا اين نفوس تمکّن تامّ حاصل نموده‌اند و استقامت شديد دارند امّا جهان غرب بدايت تأسيس است بايد نهايت کوشش را نمود تا ترويج گردد و تأسيس شود و نفوس مبارک ثابت نابتی مانند احبّای ايران مبعوث شوند آن وقت کار آسان گردد عبدالبهاء جميع اوقاتش را به ياد ياران شرق گذراند زيرا السّابقون السّابقون اولئک هم المقرّبون مقرّر است.
باری از احبّای الهی علی‌الخصوص ايادی امر اللّه رجای عبدالبهاء اين است که به ملکوت جمال مبارک شب و روز عجز و زاری نمايند و عبدالبهاء را در اين سفر عون و صون و حمايت طلبند که شايد پشّه‌آسا حرکتی نمايد و نظير ذرّه در شعاع آفتاب نمودار گردد يعنی به عبوديّت و خدمتی موفّق شود تا به حال محروم بلکه در آينده بهره و نصيبی گيرد و عليک البهاء الابهی.  ع ع
(57)
 هوالله
... عبدالبهاء اين سفر پرخطر را به اين اميد نمايد که شايد از شدّت خجلت اندکی رهائی يابد و از شرمندگی نجات طلبد زيرا تا به حال نفسی به عبوديّت آستان مقدّس برنياورد و خدمتی به بندگان جمال مبارک ننمود...
(58)
  هوالله
ای يار صادق عبدالبهاء در محيط آب نار محبّت اللّه در شدّت التهاب است اهل کشتی جمع شدند و در شبی خواهش صحبتی در مواجهه عموم نمودند به قدر عجز و ناتوانی صحبتی روحانی گشت علی‌العجاله در جهان محيط در ميان اهل سفينه دمدمه و غلغله افتاده که اين نفوس غريبه بندگان آستان بهاءاللّه هستند و به جهت ابلاغ امر و نشر تعاليم حضرت بهاءاللّه از شرق عازم غربند و بعضی جستجو مينمايند اميد چنان است که غلغله بلند گردد و نفثات روح محبّت اللّه قلوب را روح جديد بخشد. ع ع
(59)
... من الآن اين نامه را در اين محيط اعظم در حالت ضعف و ناتوانی و انقلاب از دريا به شما مينگارم لهذا اگر مختصر است معذور داريد جميع ياران الهی و اماء رحمن را از قبل من تحيّت ابدع ابهی ابلاغ داريد. تمنّای عبدالبهاء از کلّ اين است که شب و روز به درگاه جمال ابهی عجز و نياز نمايند و مرا تأييد و توفيق در اين سفر پرخطر رجا کنند زيرا سفر مطوّل است و جسم ابداً تحمّل انقلاب دريا و مشقّت صحراء ندارد امّا فضل بی‌منتهای جمال ابهی مؤيّد به شديد القوی کند ناتوان توانا گردد و بی‌اختيار خود را در آتش و دريا افکند پشّه بی توشه شير بيشه الطاف شود و مور محقّر غضنفر صفدر گردد و بعوضه‌ای عقاب کاسر اوج اعظم شود و عليک البهاء الابهی.  ع ع
(60)
هوالله
ای رفيق روحانی هيچ تا به حال شنيدی عليلی که مزاج در نهايت انقلاب در جهان آب در وقت خواب به کسی نامه نگارد مگر عبدالبهاء  که جميع اهل کشتی در بالين راحت و آغوش نعمت آسوده و خفته و اين بيمار به عشق ياران گرفتار و از بدايت طلوع آفتاب تا به حال به تحرير مشغول است که شايد تسلّی قلوب گردد و تسرير نفوس شود يقين است که مسرور ميشوی و عليک البهاء الابهی.  ع ع
(61)
هوالله
جناب خان، نامه های شما رسيد مضامين معلوم شد در جواب آن شخص حقيقت را مرقوم داريد که از روزی که آمده است در مجامع و محافل حتّی کنائس عظمی صراحة تبليغ بهائی مينمايد حتّی در کنائس اثبات نبوّت حضرت رسول را به ادلّه و براهين عقليّه نمايد و در مجامع علميّه اثبات الوهيّت و وحدانيّت و جواز وحی و قوّت نبوّت و حقّيّت انبيا و خطای طبيعيون و جهل مادّيون مينمايد حتّی در مجمع علمی روزی صحبتی نمود بعضی از حضّار طبيعی سختی بودند و افتخار داشتند که ما سالها تحصيل فنون نموديم و تحقيق کرديم تا فهميديم که اين عقائد اديان و اين افکار روحانی اوهام عالم انسانی است ما الحمد للّه از اين افکار آزاد شديم هيچ عالمی جز عالم جسمانی نه ابداً اعتقاد به خدا و روحانيات نداريم مادّی محض هستيم. جمعی از اين قبيل اشخاص حاضر بودند در اين مبحث گفت حال بی خبری از حضرت الوهيّت و عدم اعتقاد و عدم احساس روحانيات آيا دليل قوّه ادراک است اگر چنين است حيوانات سائره اعقل عقلا هستند زيرا آنان جز احساس مادّيات ابداً ادراکی ندارند چون اسير محسوسات هستند ابداً از خدا خبر ندارند و از روحانيات غافل و ذاهل. پس حضرت گاو فيلسوف اعظم است زيرا از خدا خبر ندارد و روحانيات نداند و اعتقاد جز به محسوسات ندارد حضرات فيلسوفهای مادّی زحماتی کشيدند و تحصيل فنون و علوم نمودند تا کمال و ادراک حضرت گاو را تحصيل نمودند ولی حضرت گاو بدون زحمت اين کمال فطری را دارد لهذا اشرف است، باری گاو بودن آسان است انسان بودن مشکل است پی به اسرار مودعه در حقيقت کائنات بردن و اطّلاع بر غوامض مسائل الهی يافتن دليل بر فرط عقل و قوّه ادراک است نه تلميذ حيوانات شدن. و همچنين در وحدت عالم انسانی و تطبيق دين و عقل و علم و ترويج صلح عمومی و ارتباط شرق و غرب و تزييف تعصّب دينی و مذمّت تعصّب ملّی و جنسی و نکوهش تعصّب سياسی و مساوات حقوق رجال و نساء و ترويج علوم و معارف حقيقی و جمع بين فلسفه طبيعی و فلسفه الهی و روحانيّت عالم انسانی به دلائل و براهين عقليّه صحبت ميدارد از اين قبيل مطلبها مرقوم داريد ولی به نوعی که بی طرف باشيد.  ع ع
(62)
... من الحمد للّه در اين اقليم واسع و کشور شاسع هر روز در جائی و در هر انجمنی فريادی و در هر مجمعی ندآئی و در هر کليسائی خطابی و در هر محفلی صدائی ميزنم اميد چنان است که تأييدات ملکوت ابهی اين آواره کوه و صحرا و اين پشه ضعيف بينوا را مؤيّد به شديد القوی فرمايد در اين خطّه عظيمه ناس چون مبتدی هستند به حسب استعداد آنان و مبتدی بودنشان در صحبت مدارا مينمايم زيرا بدايت تأسيس است، به قول شاعر:
بهر طفلک آن پدر تی تی کند		گر چه عقلش هندسه گيتی کند
اکثر صحبتها در مجامع کبری نظر به استعداد حاضرين است مقصد چنان است که نفسی اعتراض ننمايد تا امر اللّه تأسيس تامّ شود و عليک البهاء الابهی.  ع ع
(63)
... من در کنائس نيويورک مشغول به تبليغ هستم از جمله ديروز در دو کليسا صحبت مفصّل شد البتّه نسخه صحبت را خواهيد ديد صريحاً واضحاً من دون تلويح اثبات نبوّت حضرت رسول عليه السّلام و امر جمال مبارک به ادلّه و براهين قاطعه شد جمعيّت بسيار بود علی‌الخصوص در کليسای کانگريگئشن و جميع حاضرين به نهايت دقّت و سکون و سکوت اصغا مينمودند جميع رويها بشاشت داشت وقتی که بيرون از کليسا آمدم ميخواستند همه دست دهند از کثرت جمعيّت ملاحظه شد تحمّل ندارم از راهی پنهان فرار نمودم باوجود اين خيلی ها دويدند در وقت سوار شدن اتومبيل به اصرار دست دادند نفسی اعتراض ننمود خود کشيش اظهار ممنونيّت بی نهايت کرد و التماس صحبت در دفعه ثانی نمود ولی من عذر آوردم که عازم مونت کلر هستم...
(64)
 هوالله
حضرت آقا احمد دستی از دور بر آتش داری نميدانی که چه خبر است مختصر آرام منقطع است ديروز در دو کليسای عظيم و در محفل عمومی احبّاء صحبتهای مفصّل گرديد و با جمعی ملاقات خصوصی شد ملاحظه کن باوجود اين مهمان روز و شب بوديم ديشب ساعت نيمه‌شب به خانه رسيدم و فرصت لباس کندن نداشتم با لباس خوابيدم ملاحظه فرما لهذا از قلّت مراسلات شکايت مفرما باری مکاتيب جوف را ارسال نماجميع ياران را تحيّت ابدع ابهی ابلاغ کن چندان بيش از اين در اينجا مکث نخواهد شد بلکه در نيمه تابستان به اروپا و از آنجا به شرق سفر خواهد گشت.  ع ع
(65)
هوالله
ايّها الفضل من اللّه هرچند در دشت و صحرای امريک سرگشته و سرگردانيم  و در ممالک غرب گمگشته و بی سر و سامان ولی در مجامع عظمی و محافل کبری حتّی در کنائس نعره زنان ندا به ملکوت الهی مينمائيم و اعلان امر مبارک و اقامه برهان و اثبات قدرت اسم اعظم حتّی قوّه روح القدس حضرت خاتم انبيا رسول کبريا به بيان صريح و سلطان مبين ميشود.  از يوم ظهور حضرت رسول تا يومنا هذا ذکر خيری از آن حضرت در اينجا نبود کسی جز به توهين ذکری نميکرد در کنائس و معابد نام آن حضرت بردن ممکن نبود حال الحمد للّه به قوّه جمال مبارک در کنائس عظمی اثبات حقّيّت حضرت خاتم رسل و هادی سبل ميشود و مستمعين ساکت و صامت ابداً نفسی اعتراض ننمايد ملاحظه کنيد که قوّه و نفوذ جمال مبارک چه کرده که اثبات حقّيّت خاتم انبيا در کليساهای عظمی به حضور رؤسا و قسّيسها در نهايت بلاغت و ملاحت ميشود و همه گوش ميدهند و لاتسمع لهم همساً باری اميد چنان است که تأثير عظيمی نمايد...
(66)
هوالله
ای منجذبه به نفحات اللّه از بستن امروز مراجعت به نيويورک شد در بستن بسيار خوب واقع شد در کنائس و مجامع عمومی صحبتهای مفصّل گرديد و يک شب دوست شما مس نيکلس وعده خصوصی گرفت و جمعی از بزرگان آنجا حاضر بودند و به قدر دو ساعت صحبت کردم سؤالاتی نمودند جواب دادم بسيار ممنون و مسرور شدند و امروز صبحی يک جمعيّت کثيری مقارن هشتصد نفر از اهالی سوريّه دعوت نمودند در محلّی در بدايت يکی از شعرای سوريّه خطابه‌ای القا کرد بسيار فصيح و بليغ بود و از امر بهاءاللّه نهايت ستايش نمود بسياری از اهالی بستن نيز حاضر بودند بعد من صحبت داشتم بی نهايت به اهتزاز آمدند از شدّت سرور مثل دريا موج ميزدند باری چنان به اهتزاز آمدند که به وصف نميآيد بعد شاعری قصيده‌ای در شکر بهاءالله خواند ای کاش حاضر بودی...
(67)
 هوالله
همدم و همراز من در منتريال در نهايت اشتغالم معاشرت و مذاکرات روز و صحبتهای شبانه مفصّل است و از همه جا بهتر بسيار تماشا دارد از جرائد اندکی معلوم ميشود...
(68)
دوست عزيز مهربانا فردا عازم اسکوتلاند هستيم ولی احوالم ابداً خوب نيست ديشب تب شديد نمودم ابداً نخوابيدم شما يک آپارتمان معتدل مهيّا نمائيد روز بيست يا بيست و يکم ماه در پاريس هستيم...
(69)
يار مهربان من الآن که به تحرير اين نامه پرداختم دو روز است که در خانه مستر هويت هستم در ادنبرگ.  صحّت و سلامتم و به ياد شما مشغول دو روز بعد يعنی دهم جنيوری در لندنم ديروز در مجمع تلامذه دارالفنون حاضر شدند ملاقات شد و ديشب در تالار بزرگ اسپرانتو قريب هزار نفر حاضر بودند صحبت گشت امروز بعد از ظهر در مجمع بزرگی حاضر ميشوم شب را با حاکم و والی و چند نفر بزرگان و فردا با زنهای حقوق طلب، به خانم عليها بهاء اللّه تحيّت محترمانه برسان.
(70)
هوالله
ای ابناء و بنات ملکوت ايّام استتگارت چه ايّام خوشی بود و محافل چقدر نورانی تأييدات آسمانی جلوه نمود و نفثات روح القدس موج ميزد و ندای ملکوت ابهی به اوج ميرسيد هردم اوقات آنجا به خاطر ميگذرد دل و جان سُرور مييابد مبارک است ربّ الجنود که در آن اقليم ندای به ملکوت بلند نمود قلوب را به اهتزاز آورد نفوس را مسرور کرد ارواح را به بشارات الهی مستبشر نمود اميدم چنان است که تأييدات بهاءاللّه متتابعاً جلوه نمايد و هردم روح جديدی بدمد تا ملکوت الهی به سرعت انتشار يابد و بشارت ظهور بهاءالله جميع آن آفاق را زنده کند.
ايّامی که با شما بودم روحانی و نورانی بود مائده آسمانی نازل و فيض ابدی ظاهر و انبعاثات وجدانی متتابع ديده‌ها روشن بود و گوشها از نغمات آسمانی در نهايت اهتزاز از خدا خواهم که اين تأييد مستمرّ گردد و حقيقت تعاليم حضرت بهاءاللّه مجسّم شود تا قلوب را جذب کند و نفوس را به نفثات روح القدس زنده نمايد و عليکم و عليکنّ البهاء الابهی. عبدالبهاء  عباس
(71)
ای بنده بهاءاللّه و عزيز عبدالبهاء نامه تو رسيد مضمون بسيار سبب سرور شد الحمد للّه از سفر من در بوداپست نتيجه‌ای حاصل شد زيرا نفوسی منجذب به ملکوت ابهی گشتند و مشتعل به نار محبّت اللّه شدند در ايّام حضرت مسيح با قوّت روح القدس يازده نفر منجذب شدند ولکن در نه روز نفوس مبارکی در بوداپست در ملکوت ابهی داخل شد ملاحظه کن که قوّت ملکوت ابهی به چه درجه است که به مجرّد ندا قلوب منجذب ميشود و مشتعل به نار محبّت اللّه ميگردد حال که چنين است ملاحظه نما که بعد چه خواهد شد يازده نفر در زمان مسيح مؤمن و موقن شدند حال ببين چه خبر است مليونها از ناقوس فرياد ميزند يامسيح يامسيح بعد از مدّتی قليله خواهی شنيد که از جميع اقاليم فرياد يابهاءالأبهی بلند است...
(72)
   هوالله
ای بنده آستان بهاء به هيچ وجه خلاص از پاريس نمی‌شويم حکمتی در اين است بعد معلوم ميشود به اطراف حنگاريا و وينا و آلمانيا سفر شد نتائج رحمانی داشت...
(73)
 هوالله
ای دختر ملکوتی صحّت من در پاريس مختل گرديد تب اعصاب شديد است لهذا مصمّم سفر شرقم به مجرّد امکان حرکت سفر ميکنم و به پورتسعيد ميروم و هميشه به ياد آن دختر عزيز هستم و از خدا طلب تأييد و توفيق مينمايم در لندن تخمی افشاندم و منتظر آنم که شما آبياری کنيد و خبرهای خوش از لندن برسد امّا پاريس تاريک است و جميع اهالی در دريای طبيعت غرقند و عليک البهاء الابهی. عبدالبهاء عباس
(74)
هوالله
ای امين عبدالبهاء نامه بيست سوّم رجب ١٣٣١ رسيد خدمات تو هميشه در نظر است آنی فراموش نگردد فی‌الحقيقه به جان و دل ميکوشی که خدمتی به آستان مقدّس نمائی غرضی نداری و مقصودی جز رضای الهی نجوئی از طول سفر در بحر و برّ و مشقّات عظيمه شام و سحر و عدم راحت و بيخوابی و خطابه های مفصّل در مجامع عمومی ضعف و انحلال جسمانی حاصل. از طلوع آفتاب تا نيمه شب در امريکا يا سؤال و جواب بود يا نطق و خطاب از عدم موافقت هوا و تب عصبی در هر روز اين قالب ترابی تحمّل ننموده به نهايت ضعف و انحراف رسيد لهذا از ورود پورتسعيد تا به حال صحّت به کلّی مختلّ و قوی زائل ولی چند روز است در رمله قوّتی حاصل و تحرير ممکن لهذا مشغول به نوشتن گشتم.
جميع احبّای الهی را از قبل عبدالبهاء نهايت محبّت و اشتياق ابلاغ دار شب و روز به ياد دوستانم و سر بر آستانم و طلب تأييد ملکوت ابهی مينمايم اميدم چنان است که من بعد مکاتبات مسلسل شود و به عون و عنايت جمال مبارک قلم به حرکت آيد و با ياران الهی مکاتبه شود و تلافی مافات گردد و عليک البهاء الأبهی.  عبدالبهاء عباس
(75)
هوالله
ای حبيب روحانی انگشتها از شدّت سرما حرکت نمينمايد باوجود اين در نصف شب اندک فرصتی حاصل به ياد روی و خوی تو افتادم و قلم به زور حرکت مينمايد. باری در پاريسم جناب آقا علی حاضر جواب برون را تا به حال فرصت خواندن نيافتم عنقريب به ارض مقدّس مراجعت ميشود و قرائت مينمايم و در مکاتبه تلافی ميشود.  عبدالبهاء عباس
(76)
هوالله
ای امين عبدالبهاء باز آمديم باز آمديم از راه فرنگستان آمديم بنده آستان آمديم از گلشن و گلستان آمديم ولی افسوس که به اقليم قبطيان آمديم زيرا منجمدند و مخمود و باردند و غيرمحمود نار ذات الوقود اين قوم را حرارت نبخشد بالعکس اهالی غرب قوم فرنگ که بسيار مستعدّ هستند و عليک البهاء الابهی.  ع ع
(77)
ای يادگار آن شخص محترم نامه مفصّل شما به نهايت دقّت قرائت گرديد مضمون دليل سرور و حبور از قربيّت حضور عبدالبهاء بود فی‌الحقيقه آرزوی دل و جان حضور به آستان است تا روی و موی به تراب عتبه مقدّسه معطّر و معنبر گردد سه سال است که عبدالبهاء از اين موهبت کبری محروم و از اقتباس انوار ساطعه بقعه نوراء مهجور و شب و روز حسرت اندر حسرت است از الطاف حضرت مقصود اميد چنان است که اين جسم ناتوان که در اين سفر مفصّل به کلّی نزديک تلاشی است پيش از قطع انفاس در عتبه مقدّسه بر روی خاک افتد و حيات جديد يابد ديده روشن کند و جان و دل را رشک گلزار و چمن نمايد پس آهنگ کوی دوست کند و از اين جهان به جهان ديگر شتابد...
(78) 
... ای امين الحمد للّه در اروپا حاضر شدی و ملاحظه نمودی که عبدالبهاء با نهايت ضعف بنيه شب و روز در خدمت آرزوی جانفشانی مينمود وجد و سرورش نشر نفحات اللّه بود و راحت جان و دلش اعلاء کلمة اللّه ديگر نه فکری نه ذکری نه آرزوئی نه مقصدی اميدم چنان است که با ياران الهی در اين عبوديّت سهيم و شريک گردم بلکه آنان سبقت و پيشی گيرند هرچند روی زمينند ولی در ملأ اعلی سير نمايند قصد چنين است که عنقريب عبدالبهاء از اين ديار رو به سجن اعظم شتابد بلکه نهايت آرزو حاصل گردد طلعت مقصود روحی لاحبّائه الفداء مسجوناً به افق تقديس صعود فرمود چقدر بی وفائی است که به آزادی قطع انفاس حيات نمائيم و به جهان ديگر شتابيم...
(79)
هوالله
ای ثابت بر پيمان لائحه شما وصول يافت و از وقايع جلوه ملکوت اللّه مسامع ياران الهی متلذّذ گرديد حمد خدا را که چنين پرتو شمس حقيقت از شرق به غرب تافته که اين گونه محافل نورانی تشکيل ميشود و چنين آهنگ خوشی به ملکوت ابهی ميرسد عبدالبهاء متمادياً يک سال در آن کوه و دشت از جان و دل فرياد يابهاءالابهی برآورد و در مجامع و کنائس بشارت به ظهور ملکوت اللّه داد و فريادکنان از طلوع شمس حقيقت خبر داد و دلائل و براهين الهی بيان کرد و به جان و دلی سرشار به محبّت اللّه آهنگ بديع بلند نمود البتّه تأثير عظيم خواهد نمود.
ملاحظه نمائيد که نغمه جان بخش حضرت مسيح روحی له الفداء بعد از سيصد سال جهانگير شد و تأثير بخشيد ولی آهنگ ملکوت ابهی در اندک زمانی شرق و غرب را به اهتزاز آورد.  پس بدانيد که اين چه آهنگی است و اين چه ساز و آوازه‌ای است و اين چه امر عظيمی است جميع ياران الهی را تحيّت ابدع ابهی برسان و عليک البهاء الابهی. عبدالبهاء عباس
(80)
... عبدالبهاء باوجود آن که سه ناخوشی مزمن داشت و اطبّاء حيفا گفتند که چندی آسايش فکر و راحت از برای او لازم است و بايد با کسی معاشرت نکند و چيزی ننگارد و به فکری مشغول نشود بلکه در جائی خلوت در نهايت راحت محلّ مرتفعی که لطافت هوا و حلاوت منظر و عذوبت ماء دارد بگذراند والّا از اين امراض ثلاثه خوف و خطر است در چنين وقتی ملاحظه شد که پيش از حصول موت و فوت بايد حرکتی مذبوحانه نمود تا به حال تبليغ عمومی در بلاد غرب نشده است با آن کسالت و علّت بغتةً از حيفا رو به دريا و سر به صحرا و کوه و بيابان نهاد به جميع ممالک غرب رفت و در حالت شدّت مرض عصبی و نوازل صدری در هواهای سرد از صبح تا نصف شب در محافل و مجامع فرياد زد و ندای ملکوت به جميع مسامع رساند حال عبدالبهاء در کمال ضعف و نقاهت مراجعت به شرق نموده منتظر آن است که حوادث خوشی بشنود تا شفای صدر و راحت قلب حصول يابد ديگر معلوم است اين حوادث اختلاف چقدر تأثير نمود و چگونه سبب حسرت دل و جان شد اميدوارم که احبّای الهی جميع اين اقوال را فراموش نمايند و روش و سلوک عبدالبهاء گيرند...
(81)
ای ثابت نابت اليوم جنود ملأ اعلی ناصر و معين نفوس مبارکی است که به تبليغ قيام نمايند و مظهر حتّی اجعل اورادی و اذکاری کلّها ورداً واحداً و حالی فی خدمتک سرمداً  گردند. عبدالبهاء در حالتی که سه مرض مستولی بود از حيفا بغتةً بيرون آمد و سه سال است که مستمرّاً در سفر است خدمت به آستان مقدّس مغناطيس تأييد است آنچه را از برای خود خواسته‌ام از برای تو ميخواهم.  عبدالبهاء عباس
(82)
هوالله
ای دوستان عزيز عبدالبهاء، سه سال است که مانند مرغ بی لانه و آشيانه سرگشته کوه و بيابان و گمگشته دشت و صحرا هستم دمی نياسودم و در جائی توقّف ننمودم دائماً در سير و حرکت بودم ندا به ملکوت ابهی شد و بشارت کبری به آن اقاليم وسيعه رسيد علم ذکر امر اللّه بر هر فرازی بلند شد و در هر حضيضی موج زد از مشغوليّت شبانه روز و نعره و فرياد جهانسوز مجبور بر قصور بودم تحرير نامه‌ای نتوانستم و مخابره با آن ياران دل و جان ننمودم حال که به شرق رسيدم به مجرّد وصول باوجود ضعف و نقاهت فوراً به مخابره پرداختم زيرا دل و جان را نهايت آرزو ياد ياران و ذکر دوستان است علی‌الخصوص آن دوستان که هميشه مورد امتحان بوده‌اند و مستغرق در بحر افتتان باوجود اين در نهايت متانت و استقامت مقاومت امواج کردند و تحمّل طوفان نمودند و سفينه را به ساحل نجات رساندند لهذا از احبّای خراسان علی‌الخصوص بشرويه و خيرالقری و فاران نهايت سرور و رضا حاصل، اميدوارم که من بعد بيش از پيش شعله و فوران در بشرويه و فاران حاصل گردد و عليکم و علی اماء الرّحمن البهاء الأبهی.  عبدالبهاء عباس
(83)
ای ناظر به ملکوت اللّه نامه تو رسيد از صحّت عبدالبهاء استفسار نموده بودی از اين سفر سه‌ساله و زحمات و مشقّات بی‌پايان قوای جسمانيّه عبدالبهاء به کلّی تحليل رفته مثل آن است که اعضا از هم متلاشی شده است ولی عون و عنايت حضرت بهاءاللّه قوّت به قلب و بشارت به روح ميدهد اين بشارات الهی سبب انتعاش و حيات عبدالبهاء است الحمد للّه از اين جهت مکمّل است ديگر جسد هرچه باشد خوب است اعتنائی به شأن آن نيست الحمد للّه اين روزها جسد نيز بهتر است...
(84)
هوالله
ای بنده درگاه الهی شکايت از عدم جواب نامه نموده بودی سبب خستگی راه و شدّت تعب و عوارض جسمانی بود که هنوز باقی است زيرا چهار سال مستمرّاً در سفر بودم ابداً آرام نگرفتم هر کسی غير از من بود پوست و استخوانش به کلّی آب شده بود لهذا بايد شما ملاحظه فرمائيد که چه تعب عظيم و مشقّت بی‌پايانی مانع از تحرير گرديد...
(85)
... مدّتی بود که مانند مرغان بی لانه و آشيانه آواره اقاليم شاسعه بودم گهی در اوج جبال و تلال و گهی در حضيض وادی و بوادی پويان ولی بنيه ناتوان، باوجود اين از کران تا به کران در ممالک امريک و اوروپ سير و حرکت شد و باوجود عجز و ضعف در اکثر محافل و مجامع حاضر و با نطق قاصر اعلان ظهور مجلّی طور ميگشت و تعاليم حضرت دوست تصريح و تفصيل می‌شد.
در بوداپست مزاج ابداً ابتهاج نداشت جسد عليل و نوازل صدريّه شديد و تب عصبی پی در پی و هوا در نهايت سردی باوجود اين در هر روز و شب در سه محفل و مجامع عظمی نطق ميشد اين ماعدای سؤال و جواب با ديگران در منزل. علی‌الخصوص شبانه به محلّی ميرفتيم که صد و بيست پله داشت از سنگ مرمر نظير زمهرير بود با نهايت ناتوانی و خستگی صعود ميشد و دو ساعت متمادياً نطق و بيان ميگشت و اعلاء کلمة اللّه ميگشت و نطق ترجمه مفصّل ميشد باوجود اين زحمت و مشقّت در نهايت مسرّت بودم که ايّام به اشتغال امور ديگر نميگذشت و پی در پی تأييدات جمال مبارک ميرسيد جز تبليغ کلمه‌ای از لسان صادر نميشد لکن جسد ابداً تحمّل اين مشقّت نمينمود و کلّی به تحليل رفت و چون به اقليم مصر رسيدم ضعف و ناتوانی و انحلال و تب عصبی استيلای تامّ يافت لهذا ايّامی چند به سکوت گذشت به مجرّد خفّت مرض و حصول ادنی قوّت به تحرير پرداختم و به آن روح مجرّد نامه مينگارم که جميع بدانيد امروز تبليغ مؤيّد و موفّق است و مادون آن سبب کدورت و خمودت و جمودت الی ابدالآباد. لهذا احبّای الهی بايد روش اين عبد فانی گيرند و هر امری را فراموش کنند و مانند نفوس مقدّسه که به صحرای فدا شتافتند و در قربانگاه رقص کنان جانبازی نمودند همين قسم از هر فکری و از هر ذکری بيزار گردند و به عبوديّت آستان مقدّس پردازند و منقطعاً الی اللّه و منجذباً بنفحات اللّه و مستبشراً ببشارات اللّه ندای به ملکوت ابهی فرمايند و عليک البهاء الابهی.  عبدالبهاء عباس
(86)
... عبدالبهاء در سنين متواليات به جميع جهات غرب رفته و در جميع محافل و مجامع نعره زنان تبليغ امر اللّه نموده حال بايد احبّای الهی آهنگ بديع بلند کنند و در شرق و غرب به تهليل و تکبير پردازند و عبدالبهاء استماع نمايد اين است نهايت آمال و تمنّای اين عبد از درگاه احديّت...
(87)
... عبدالبهاء چهار سال متمادياً در ممالک افريک و امريک و اروپ سفر نمود ولی در مدن و قرائی که آوازه امر اللّه به سمع اهالی نرسيده و صيت جهانگير الهی گوش اهالی نشنيده در مجامع و محافل و کنائس به طرز جديد در تبليغ زبان گشود که موافق استعداد و قابليّت آنها بود لهذا عون و عنايت حضرت مقصود پی در پی رسيد و نتيجه حصول يافت حال شما نيز در مدن و قرائی که غافل و بی‌خبرند در بدايت زبان به نصائح گشوده و به حلاوت کلام قلوب را به وله آورده پس القاء کلمه بفرمائيد و اين ترتيب را تأييد شديد چنان که پطرس حواريّ بنده مسيح روحی له الفداء در انطاکيّه مجری داشتند در بدايت به حسب مشرب و استعداد خلق تکلّم نمود چون قلوب منجذب گشت القاء کلمه کرد حتّی حبيب نجّار در نهايت محويّت و انکسار القاء کلمه ميکرد و ميگفت ما لی لااعبد الّذی فطرنی و اليه ترجعون و مقصودش اين بود ما لکم لاتعبدون الّذی فطرکم. باری اميد چنان است که سبب روح و ريحان ياران گردی و به تبليغ ديگران پردازی.  عبدالبهاء عباس
 	حيفا، ٤ ذيحجّه ١٣٣٨
(88)
 هوالله
ای مفتون حقيقت استعداد در هر شیء جاذب تأييدات الهيّه است ملاحظه مينمائی چون زمين استعداد يابد فيض ابر بهاری طوفان نمايد و هم چنين سائر اشياء، من مدّت چهار سال در اقليم غرب در جميع محافل و کنائس ضجيج و صريخ نمودم و ندا به ملکوت الهی کردم قوّه استعداد اهل غرب قلب مرا جذب نمود والّا ممکن نبود. حال خسته و ناتوان مراجعت نمودم و قوّه حرکت باقی نمانده که سفر به هندوستان نمايم ولی اگر اقليم هند استعدادی نمايان حاصل نمايد و نفحات رحمن انتشار کند قلوبی پاک و نفوسی تابناک مبعوث شود شايد استعداد قوّه جاذبه گردد و عبدالبهاء را به آن کشور منوّر از نور حقيقت برساند و عليک البهاء الأبهی.
(89)
هوالأبهی
ای دوستان راستان ظلمات جهل و ضلال عرصه امکان را احاطه نموده بود و فسحت وجود را تنگ نموده بود صبحی در نهايت درخشندگی بدرخشيد پس آفتاب در غايت روشنی و اشراق دميد و پرتوش نور‌افروز و ظلمت‌سوز بود از فيض انوار آن آفتاب جهانتاب کيهان رشک ايوان جنان گرديد و آفاق از پرتو تجلّی آن شمس حقيقت غبطه روضه رضوان شد اين فيض قديم و اشراق عظيم و ريزش باران ابر بخشش هر چند در نهايت قوّت و قدرت بود ولی نفوس بايد مستعدّ و ﻻئق باشد و حقائق وجود بايد قابليات موافق جويد نور هر چند در شدّت ظهور باشد چشم کور محروم و مهجور ماند ابر بهاری هر چند بارنده بود خاک شور زار ناپاک گل و ريحان نرويد.
پس ای دوستان الهی بکوشيد که چشم بينا گردد تا قابل مشاهده شود و ارض قلب طيب و طاهر گردد تا گل و سنبل و ضيمران روياند اين است نصايح مشفقانه به گوش جان استماع نمائيد قسم به مربّی غيب و شهود که اگر موجود نابودی توجّه و تقابل به آن کوکب نورانی نمايد حکم نجم ثاقب يابد و سمت جبل شامخ گزيند.  ع‌ع
(90)
هوالله
ای بنده آستان مقدّس شکايت از کساد تجارت نموده بوديد در اين سنه آفات و صدمه کساد و فساد جميع آفاق را احاطه نموده زيرا بر کلّ حجّت بالغ شد عبدالبهاء در کنائس و محافل اوروپا و امريکا در اکثر مدائن کبری نعره زنان اعلان امر حضرت بهاءاللّه نمود و ندا به ملکوت ابهی کرد و براهين لامعه اقامه نمود و دلائل ظاهره ساطعه و حجّت بالغه اظهار کرد و ابداً از برای نفسی عذری نماند بلکه بسيار خطابها در روزنامه ها اعلان به آفاق شد باوجود اين هنوز ناس در خواب غفلت گرفتار و متمسّک به مجاز و از حقيقت بيزار و هنوز ناس در شهوات نفسانيّه منهمک به درجه‌ای که صور اسرافيل بيدار ننمايد البتّه اين غفلت و کفران نعمت و عدم انتباه سبب حسرت و مشقّت و جنگ و جدال و حصول خسران و وبال است و اگر اهل عالم توجّه به اسم اعظم ننمايند خطری عظيم در استقبال ولی در حقّ ياران امّيدم چنان است که آثار لطف الهی ظاهر گردد و امورشان از جمهور استثنا يابد و عليک البهاء الأبهی.
(91)
هوالله
ای قرين و نديم عبدالبهاء ای هم سفر نازنين عبدالبهاء الحمد للّه اين سفر ثانی نيز انجام يافت و به شرق مراجعت گرديد لکن اين سفر دويّم قياس به سفر اوّل نميشد زيرا امريکا قياس به اوروپا نگردد جهانی ديگر است و خلقی ديگر و استعدادی ديگر لهذا عبدالبهاء ميدانی وسيع يافت و جولانگاهی فسيح ديد در جميع مجامع و محافل ضجيج يابهاءالأبهی بلند نمود و صريخ ياعليّ الأعلی به اوج اعلی رساند از الطاف بی پايان جمال مبارک منتظر ظهور نتائج اين سفرم اميدوارم که اين روش عبدالبهاء دستور العمل احبّا گردد تا کلّ به اين نحو تبليغ نمايند و آواره دشت و کوه و صحرا شوند نفسی راحت نجويند و دمی نياسايند و جان و دل به کف گرفته فدای جمال مبارک نمايند...
(92)                                               
عبدالبهاء هزاران فرسنگ طيّ نمود و در محيط اعظم سير کرد تا به اقليم آزادگان کشور امريک رسيد و در جميع شهرها ندا به ملکوت الهی نمود و بيان وحدت عالم انسانی کرد و نعره به صلح عمومی زد و بشارت به طلوع شمس حقيقت داد فی‌الحقيقه مملکتی معمور يافت و ملّتی پر هوش و جوش و خروش و دولتی عادل و مهربان. آن ملّت استعداد اکتساب هر منقبتی دارد زيرا تشنه حقيقت است و به جهت ترقّی ميدان واسعی دارد لهذا اميدوارم که علم صلح عمومی بدايت در آن مملکت موج زند و به اطراف جهان سرايت کند.
در اين قرن نورانی صبح موهبت انسانی طلوع نموده و شمس حقيقت بر آفاق پرتو انداخته بايد ملل عالم مانند آئينه گردد تا انوار ساطعه در نهايت قوّت جلوه نمايد قرون ظلمانی گذشت اميدوارم که از شدّت حرارت نيّر اعظم تعصّبات دينيّه و تعصّبات جنسيّه و تعصّبات وطنيّه و تعصّبات سياسيّه مانند برف آب گردد و چمن حقيقت در نهايت سبزی و خرّمی طراوت و لطافت يابد تا جهان غبطه جنان گردد و عالم ناسوت جلوه‌گاه مواهب لاهوت شود شرق و غرب دست در آغوش گردد و شمال و جنوب حبيب و محبوب شود نوع انسانی امواج يک دريا گردد و گلهای يک گلستان شود و درختان يک بوستان گردد ظلمت بيگانگی زائل شود و نورانيّت يگانگی جلوه نمايد سياسيّون ربّانيّون شوند و فيلسوفان سراج‌های ملکوت گردند سروران سلطنت ابديّه تأسيس نمايند و جهانيان مانند ستاره آسمان روشن و درخشنده شوند. اين است نهايت آرزوی عبدالبهاء جانتان خوش باد شادمان و کامران باشيد.
(93)
هوالله
ای دوست مهربان بعد از سياحت تامّ در جميع امريکا و شهرهای عظيم اروپا مراجعت به شرق نمودم و از اين سفر بسيار ممنون و خوشنودم زيرا با نفوس محترمی ملاقات نمودم که فی‌الحقيقه مدار افتخار عالم انسانی هستند، فاضل و کامل و مطّلع بر حقايق وقايع و خيرخواه عالم انسانی علی‌الخصوص طالبان صلح عمومی زيرا عالم انسانی در اين ايّام به مرضی مزمن مبتلا و آن خونريزی و هدم بنيان الهی و تخريب مدائن و قری است و قتل نورسيدگان عالم انسانی و يتيمی اطفال و بی سر و سامانی نساء ديگر چه مصيبتی اعظم از اين و چه مرض پرخطری بالاتر از اين.
ملاحظه کنيد که اوّل حرب دينی بود حال ديگر حرب جنسی و حرب وطنی شده هزار حسرت از اين نادانی و از اين خونخواری و از اين درندگی. از محافل مبارکی که در غرب به جهت ترويج صلح عمومی ديدم بسيار ممنون و خوشنودم و اميدوارم که آن انجمنها روز به روز توسّع يابد تا انوار افکار عاليه بر جميع آفاق بتابد و وحدت عالم انسانی در شرق و غرب اعلان گردد عالم آفرينش آسايش يابد اين نفوس محترمه که خادم عالم انسانی و مروّج صلح عمومی هستند عنقريب هريک مانند کوکب نورانی از افق انسانی طالع و لائح شوند و آفاق را منوّر نمايند. در عصر سابق اعلان حرّيّت شد و در جميع ممالک غرب تأسيس بنيان حرّيّت گرديد الحمد للّه آفتاب عدل درخشيد و ظلمات ظلم زائل شد و در اين قرن نورانی که عالم انسانی رو به بلوغ است يقين است که عَلَم صلح عمومی بر جميع آفاق موج خواهد زد و اين اساس اعظم بهاءاللّه است و جميع بهائيان در ترويج آن جان فدا مينمايند و اموال خويش را مبذول ميدارند من سه سال است که باوجود ناتوانی در جميع آفاق سفر نمودم شرق و غرب را طيّ کردم و در هر معبدی فرياد زدم و در هر مجمعی ناله و فغان نمودم مضرّات جنگ را شرح دادم و فوائد صلح عمومی را بيان کردم شرف و منقبت عالم انسانی را توضيح نمودم و درندگی و خونخوارگی عالم حيوانی را شرح دادم فساد عالم طبيعت را تشريح نمودم و نورانيّت عالم انسانی را تفصيل دادم اساس اديان الهی را واضح و آشکار کردم و تعاليم حضرت بهاءاللّه را اعلان نمودم و اثبات الوهيّت به دلائل قاطعه عقليّه کردم و حقّيّت جميع انبيا را ثابت نمودم و حقيقت دين که سبب حيات عالم انسانی است و مدنيّت الهيّه و نورانيّت محض است مدلّل و مبرهن کردم. از جميع اين مبادی مقصدم ترويج صلح عمومی بود الحمد للّه گوشهای شنوا يافتم و چشمهای بينا ديدم و دلهای آگاه يافتم لهذا از اين سفر بسيار ممنونم ولی خيرخواهان عالم انسانی و مروّجان صلح عمومی بايد يک حرکتی خارق‌العاده نمايند و مجامع عظيمه تشکيل فرمايند و از جميع بلاد نفوس مهمّه دعوت فرمايند تا اين قضيّه صلح عمومی را از حيّز قول به حيّز فعل آرند زيرا اين امر بسيار عظيم است به آسانی حصول نيابد بايد به جميع وسائل تشبّث نمود تا نتيجه حاصل گردد. پنجاه سال پيش هرکس ذکر صلح عمومی ميکرد مورد استهزاء ميشد حال الحمد للّه که به درجه‌ای رسيده است که هر نفسی تصديق مينمايد که اين قضيّه صلح عمومی روح اين عصر است و نور اين قرن ولکن بعضی اشکالاتی بيان ميکنند اميدوارم به همّت بزرگواران عالم انسانی که موهبت الهی و مصلح عالم هستند در اين ايّام که در بالکان خون بيچارگان ريخته ميشود و ناله و فغان يتيمان به عنان آسمان ميرسد و آه و انين مادران آتش سوزان به قلوب انسان ميزند به نهايت همّت و قوّت اقدام فرمايند تا اين آتش افروخته خاموش گردد و عالم آفرينش آسايش يابد و عَلَم صلح عمومی بلند شود و خيمه وحدت عالم انسانی نصب گردد و جميع بشر در سايه آن جمع گردند و کوکب سعادت ابديّه عالم انسانی از افق صلح عمومی در نهايت اشراق بدرخشد.  عبدالبهاء عباس
(94)
... ياران مهربان عبدالبهاء، مدّتی بود که در تحرير و تقرير تأخير شد زيرا اين بنده آستان کبريا عبدالبهاء چهار سال متمادياً در خاور و باختر سفر مينمود و ندا به ظهور ربّ الجنود مينمود تا غرب منوّر گردد و شرق معطّر شود لهذا در جميع مجامع و صوامع نعره يابهاءالابهی به اوج ملأ اعلی متواصل شد و فرياد ياعليّ الاعلی به بارگاه حضرت کبريا متتابع گشت ملّتی نماند که در معابد موجوده تبليغ امر مليک وجود نشد و فرقه‌ای نماند که در محفل ترتيل آيات ربّ ودود نگرديد.  در کنائس مسيحيان نفخ روح شد و در معابد يهود بشارت ظهور ربّ الجنود منتشر گشت در دارالفنونهای اوروپ و امريک نظير اکسفورد انگليز و دارالفنون کاليفورنيا که اوّل مدارس عالم است خطاب بليغ گشت و بيان فصيح شد منجمله در دارالفنون سانفرانسيسکو در مقابل صد و هشتاد و پنج پروفسور و هزار و هشتصد تلامذه بيان بليغ گرديد. در مجامع تياسوفيها و روحيّون و اسپرانتو حتّی در مجمع زنادقه امريکا خطابهای بديع مجری گشت و در جميع اين مواقع و محافل و کنائس و معابد به فضل و عنايت جمال مبارک نفسی مقتدر بر کلمه‌ای اعتراض و احتراز نشد کلّ اصغای تعاليم و براهين مينمودند و جميع در وقت خروج اظهار تشکّر ميکردند و اين به عون و عنايت جمال مبارک بود که در جميع مواقع تأييدات ملکوت ابهی موج ميزد و صريخ عبدالبهاء به اوج ميرسيد و البتّه در جرائد امريک و اوروپ که اثر کِلک ملل سائره است قرائت نموده‌ايد الحقّ ما شهد به عموم الازکياء.
اين مندرجات جرائد اثر خامه ملّت روح و ملّت کليم و فلاسفه و پروفسور و ارباب اقلام و ادبای غرب است مثلاً جريده دارالفنون اعظم کاليفورنيا و جريده اکسفورد دارالفنون شهير انگلترا و روزنامه کريستچن کامانولث و جريده سانتچری و هرالد و استاندارد و جرائد عربی نيويورک جميع اين اوراق به قلم فلاسفه و پروفسور و ادبای باختر تحرير يافته و اين نيست مگر از فضل و موهبت جمال مبارک که اراده مطلقه به نشر امر اللّه در جميع اقطار تعلّق يافته و تأييد عبد آستان نمود. باری عبدالبهاء هرچند خود را قطره داند ولکن محيط اعظم ممدّ آن و بمثابه ذرّه شمرد ولکن خورشيد انور مؤيّد آن. اين همه آوازه‌ها از شه بود يعنی به تأييد او.  باری البتّه جسد عنصری و قوای بشری تحمّل اين مشقّت مستمرّی ننمايد و اگر بدرقه عنايت نبود استخوان اين ناتوان البتّه ميگداخت ولی عون و صون حضرت مقصود نصير و ظهير عبدالبهای عليل و ضعيف بود لهذا از شدّت تعب و شکستگی در اعصاب خستگی حاصل شد و از هجوم علل در جسم فتور حاصل گشت ولکن الحمد للّه روح چنان قوّتی يافت که اين ضعف عظيم و فتور شديد به اندک مدّتی به کلّی زايل گشت لهذا دوباره عنقريب عبدالبهاء به تحرير و تقرير خواهد پرداخت و مقصود ديگر نيز در اين سکون و سکوت بود که احبّای الهی روش عبدالبهاء گيرند و چنان آهنگی بلند کنند و ثبوت و استقامتی نمايند که از بقا و فنای عبدالبهاء فتوری در نشر نفحات اللّه حاصل نگردد بلکه کلّ مانند دريا به جوش آيند و بمثابه طيور ملأ اعلی به خروش تا نفوسی که منتظر فوت و موت اين بنده آستان الهی هستند خائب و خاسر شوند و بدانند که علوّ امر مبارک و سموّ کلمة اللّه منوط و مشروط به بقای عبدالبهاء نه.
سبحان اللّه چقدر عجيب است وقتی که حضرت اعلی روحی له الفداء شهيد شدند اعداء گفتند که اين امر به کلّی از ميان رفت بعد ملاحظه کردند که بالعکس از شهادت حضرت اعلی اعلاء کلمة اللّه شد. بعد منتظر صعود جمال مبارک شدند که بعد از صعود جمال مبارک شجره مبارکه از ريشه برافتد الحمد للّه که به عون و عنايت جمال مبارک خائب و خاسر شدند حال مدّعيان و ناقضان منتظر فوت و موت عبدالبهاء هستند که يا گرفتار دار گردد و يا در قعر دريا مقرّ جويد و يا به دورترين ديار و قلاع سرگون شود و يا به سبب علل و امراض ترک اين آواز و راز نمايد تا آنان را جولانگاهی پيش آيد، هيهات هيهات امر اللّه به قوّت ملکوت ابهی از جميع اين مخاطرات محفوظ و مصون خواهد ماند خواه عبدالبهاء موجود و خواه مفقود. آيا از صعود آن دو آفتاب درخشنده فتوری در امر اللّه ظاهر شد تا از فنای اين بنده دو درگاه وهنی در امر اللّه حاصل گردد. هيهات هيهات فسوف ترونهم فی خسران مبين. چنان که بعد از صعود در بدايت بحبوحه نقض و طغيان خبر داده شد که فسوف ترون النّاقضين فی خسران مبين. حال ملاحظه مينمائيد که به مطابق خبر تحقّق يافت پس مطمئن باشيد که اين اوهام حاضره نيز مثل تصوّرات ماضيه است و همچنين بعضی ميگويند که عبدالبهاء مشرف بر وداع است و قوای او رو به انحطاط و ناتوانی لهذا عنقريب اين عوارض سبب خاتمه زندگانی گردد نه چنان است الحمد للّه به عنايت جمال مبارک هرچند جسم در بلايای سبيل مبارک به گمان ناقضان و ناقصان ناتوان آيد ولی قوای حقيقی در نهايت جوانی و توانائی و الحمد للّه حال به فضل و موهبت جمال مبارک قوّه جسمانی نيز حاصل و سنوحات رحمانی شامل و بشارات ربّانی واضح و فرح روحانی لائح امّيد چنان است که من بعد در تحرير و تقرير تلافی مافات گردد.
ای ياران باوفای جمال مبارک از الطاف بديعه آن دلبر يکتا امّيد چنان است که جوش و خروشی جديد در ياران الهی پديد شود تا از آهنگ ملکوت ابهی که غيب امکان را به اهتزاز آورده سرور و وجدی عظيم يابند و کلّ بر اعلاء کلمة اللّه قيام کنند تا نفحات اللّه خاور و باختر را جنّت ابهی نمايد و ابر موهبت روی زمين را گلشن برين کند و نسيم عنايت دشت و صحرا را معطّر و معنبر فرمايد و اين به تبليغ امر اللّه و توضيح برهان اللّه و اقامه دلائل و حجج الهی و هدايت من علی الارض است. ملاحظه کنيد که حواريّين حضرت مسيح معدودی قليل بودند ولی چون از فيوضات حضرت مسيح مملوّ گشتند و وصايا و نصايح حضرت مسيح چون روح در عروق و شريان سريان يافت به قسمی که جز حبّ و ذکر حضرت مسيح در وجود نماند و قيام به تبليغ کردند واضح است چه اثر و ثمری عظيم حاصل شد حال ما نيز بايد چنين بنمائيم. ای احبّای الهی اليوم هر نفس مبلّغی مؤيّد است و مبلّغين صف اوّل مقرّب درگاه کبريا و مستمدّ از ملکوت ابهی لهذا بايد احبّای الهی نهايت محبّت و احترام و رعايت را در حقّ مبلّغين مجری دارند و در هر جا وارد گردند سرور و حبور حاصل يابد.
امّا اوصاف مبلّغين در الواح الهی نازل مطابق آن اوصاف عمل فرمايند واللّه الّذی لا اله الّا هو اگر پشه ضعيفی اليوم به صفات مبلّغين متّصف گردد و ندا به ملکوت الهی نمايد نسر طائر آسمانی شود و ذباب فانی عقاب اوج رحمانی گردد قطره موج دريا زند و ذرّه روشنائی آفتاب دهد از جميع اطراف فرياد اين المبلّغين بلند است و از ملکوت ابهی ندای اين المنجذبين اين المنقطعين اين الطّيّبين الطّاهرين به گوش هوش ميرسد زيرا استعداد عجيبی در آفاق ظاهر شده است تا اين ندا استماع کنند ای ياران الهی همّتی نمائيد تا اين شمع شاهد هر انجمن گردد و اين آهنگ الهی سبب شادمانی هر انسانی شود و عليکم البهاء الابهی...
(95)
... نطقهای عبدالبهاء را که جمع نمودی و مقصدتان طبع و نشر آن است بسيار موافق اين خدمت سبب آن گردد که در ملکوت ابهی رخ برافروزی و در نزد احبّای شرق و غرب مورد ستايش و شکرانه شوی ولی بايد نهايت دقّت را نمود که عين نطق باشد و تحريفی از مترجمين سابق واقع نشده باشد...
(96)
ای کاتب ثابت، اسماء ياران را در کمال ادب و نهايت حلاوت مرقوم نموديد اين عبد نيز نامه هائی بنگاشت که به سنگ روح حيات بخشد و جماد را به وجد و طرب آرد عاشقان را سرمست باده جذب و وله کند و عارفان را مغناطيس اسرار نمايد و نافه مشکبار بر جميع ديار نثار کند آفرين بر خامه مشکين تو باد که سبب چنين موهبتی شد و عليک التّحيّة و الثّناء.  ٢٣ شعبان ١٣٢٠
(97)
... مرقوم نموده بودی که قصد آن داريد با احبّای کلکتّه و بمبئی به ترجمه بعضی از الواح به لسان هندی بپردازيد اين مقصد بسيار مقبول ولی حال بايد مکاتيبی باشد که اين عبد در وحدت عالم انسانی نگاشته و تعاليم حضرت بهاء الله را که در حسن اخلاق و مهربانی به عالم بشر و روش و سلوک به موجب رضای الهی نگاشته شده آن مکاتيب ترجمه شود و بعد از مدّتی بشارات و اشراقات و کلمات و طرازات که هر حرفی از آن اعظم از صد مکاتيب اين عبد و امثال اين عبد است...
(98)                                               
... و امّا کتاب مکاتيب اين عبد، ظهر کتاب همين قدر مرقوم گردد مکاتيب عبدالبهاء و در آخر کتاب هر نوع که اکثريت آراء محفل احبّا قرار دهند همان را مجری داريد چون مزاج نقاهت دارد تحرير مفصّل ممکن نشد و عليکم البهاء الأبهی...
(99)
... تفسير بسم اللّه الرّحمن الرّحيم را به دقّت ملاحظه نمائيد بعضی از معانی که مقصود شماست تلويحاً در آن مندمج و در ايّام مبارک به تحسين قلم اعلی فائز فليأت بمثله من هو علی علم و هو رشيد.  عبدالبهاء عباس
(100)
... يک نسخه از مکالمات سر سفره خواسته بوديد ميس بارنی ميدانی که راضی نميشود ميخواهد جمع نمايد و ترجمه کند آن وقت نشر شود...
(101)
... ای امة البهاء از قرار معلوم رسائل مطبوع شد قدر اين الطاف را بدان و به آنچه لازمه اين عنايت است قيام نما زيرا اين رسائل من بعد رنّه‌ای در آفاق اندازد که جهانيان حيران مانند قدر بدان قدر بدان تا در عالم وجود تأثير نمايد. ای امة البهاء به جان بکوش و از راحت و خوشی و سرور اين جهان فانی منقطع شو و مانند دخترانی که خويش را فدا نمودند و از راحت و خوشی گذشتند و از افق ملکوت الی‌الابد مانند ستاره درخشيدند باش تا مظهر وفا گردی و سبب نورانيّت عالم انسانی شوی اگر با خدا وفا خواهی چنين بگو و چنين بجو...
(102)                                     
... امّا رساله مفاوضات عبدالبهاء به مستر دريفوس مرقوم نمائيد که نسخه انگليسی و فرنکساوی آن را به ايران بفرستند بسيار خوب و موافق است بلکه لازم و مقدار کلّی بفرستند امّا نسخه فارسی حال موافق حکمت نيست بعد ارسال ميشود امّا ارسال کتب به جهت مکتب وطنی پاريس به ايران مرقوم شد که رأساً بفرستند...
(103)
... و امّا انتشار نامه عبدالبهاء بين اعلی و ادنی بلکه ان شاءاللّه نتائج بی منتهی بخشد. باری باوجود آن که پنج سال پيش از صدمات شديده جسم عنصری تحمّل ننموده علل متنوّعه عارض شده بود ولی عبدالبهاء چهار سال سرگشته کوه و صحرا و گمگشته دشت و دريا بود و در جميع ممالک غرب بشارت به ظهور ملکوت اللّه داد حجّت را بر جميع خلق بالغ نمود و در محافل عظمی و کنائس کبری تعاليم مبارک را صراحتاً انتشار داد. و به جميع توضيح نمود که اگر اين تعاليم ترويج نگردد و امتثال نشود بلای عقيم در عقب است و جميع ممالک اروپا نظير جبّه خانه است مملوّ از موادّ ملتهبه به شراره‌ای شعله زند و همچنين يک سال و نيم پيش تحريری تصدير يافت و به ايران ارسال شد و آقا ميرزا علی اکبر ميلانی طبع نموده در جميع ممالک انتشار داد، صريحاً نگاشته شد که عالم در خطر عظيم است و آنچه اليوم واقع صريح آن نامه البتّه ملاحظه نموده‌ايد باوجود اين ناس متنبّه نشده‌اند اين است که ميفرمايد صمّ بکم عمی و ان يروا کلّ آية لايؤمنوا بها هذا شأنهم فی الحيوة الدّنيا.
باری هرچند ديگران در خواب غفلت گرفتار ولی الحمد للّه ياران هوشيار و در پاريس به اشخاص محترمه ايران تصريح شد که هرچند ايران در اضطراب است ولی ديگران را نيز نصيب از حوادث زمان و گفته شد بايد حال به وسائط فعّاله تشبّث کرد و آن ترويج امر اللّه و اعلاء کلمة اللّه است تا تأييد شديد حاصل گردد و اسباب و شروط تأييد نيز ذکر گشت که اگر چنين مجری گردد تأييد بی منتهی حصول پذيرد هنوز منتظر امتثال آن شروط هستيم اگر مجری شود يقين بدان که ايران ويران حيات تازه يابد و به آن نفوس تأييدات غيبی احاطه کند جنود ملأ اعلی در ملکوت ابهی صفّ زده و منتظر که نفوس مبارکی به ميدان همّت قدم نهند و نشر نفحات اللّه کنند و به قوّه ايمان و ايقان شمع هدايت برافروزند تا نفحات قدس مشامّ ايرانيان را معطّر نمايد و عليک البهاء الأبهی.  عبدالبهاء عباس
(104)
... چند سال پيش بعد از صعود به واسطه شما رساله سياسيّه مرقوم گرديد و به جهت سلطان و بعضی از اولی الأيدی به واسطه شما ارسال شد و در هندوستان طبع گرديد و يک نسخه مطبوع به طهران نزد جناب علی قبل اکبر فرستادم جميع وقايع موحشه مدهشه اليوم در آن مذکور و کلّ را به دليل و برهان قاطع لامع عقلاً و نقلاً دلالت نمودم که بايد اطاعت حکومت نمايند و رؤسای دين را به هيچوجه مدخلی در امور سياسی نه و هر وقت علمای اديان در امور سياسی مداخله نمودند مضرّت کلّی حاصل شد. باری آن رساله مانند آن است که امروز مرقوم شده باشد، يعنی بعد از وقوعات. شما اين رساله را به کُبرا بنمائيد و مضامين را بتمامه تفهيم کنيد اگر چنانچه مضامين اين رساله در السن و افواه منتشر ميشد ابداً اين وقايع مدهشه موحشه حاصل نميگشت و کلّ به اطاعت اعليحضرت شهريار عادل قيام مينمودند ولی در آن زمان ذوی الأيدی کُبرا اهميّتی چندان به آن رساله ندادند و مضامين را منتشر نکردند لهذا علما زمام امور را به دست گرفته و اين غوائل حاصل شد حال شما حضرات را بيدار کنيد تا بدانند که مقاصد بهائيان چه و به چه درجه به تأييد سرير سلطنت کبری قيام دارند بتمامه بايد مضامين رساله را تفهيم کرد تا در السن و افواه مضامين بدون اسناد که از کيست منتشر گردد و عليک البهاء الأبهی.  ع ع
(105)
هوالله
ای ثابت بر پيمان نامه شما رسيد از وقوعات حاليّه ايران شکايت نموده بوديد لهذا نهايت تأثّر حاصل گرديد که آن جمع چگونه پريشانند و آن سروران چگونه بی سر و سامان. جميع اين بلايا به جهت عدم استماع نصايح مشفقانه بود زيرا در بدايت انقلاب به کرّات و مرّات به طرفين نصيحت شد و البتّه آن عبارات را در آن اوقات شما شنيده‌ايد و آن نامه ها را ملاحظه نموده‌ايد اين عين عبارتی است که در بدايت انقلاب مرقوم گرديد بايد دولت و ملّت مانند شهد و شير به يکديگر آميخته گردند والّا فلاح و نجاح محال است ايران ويران گردد و عاقبت منتهی به مداخله دول متجاوره شود لهذا بايد احبّای الهی به جان و دل بکوشند تا ميان دولت و ملّت التيام حاصل گردد و اگر عاجز شوند کناره گيرند زنهار زنهار از اين که در خون يک نفر ايرانی داخل شويد و امثال ذلک ولکن آنچه بيشتر گفتيم کمتر شنيدند بلکه ابداً اعتنا ننمودند هزار مرتبه نگاشته شد که مداخله علما در امور سياسيّه سبب حصول بلايا خواهد گشت حتّی در زمان مظفّرالدّين شاه مرحوم رساله سياسيّه مرقوم شد و به خطّ مشکين قلم در هندوستان طبع گشت و در جميع ايران منتشر شد و وضيع و شريف بر مضامين آن مطّلع شدند خلاصه آن اين است که مداخله علما در امور سياسيّه منتج مضرّات کلّيّه ميگردد در هر عهد و عصر که مداخله نمودند ايران را ويران کردند نظير ايّام شاه سلطان حسين که ايران را ذليل افغان نمودند و سلطنت کيان را بنياد برانداختند و همچنين در زمان فتحعلی شاه که فتوی به محاربه و مجاهده با روس دادند و جميع علما خود به جهاد رفتند و عاقبت فرار اختيار فرمودند و قس علی ذلک. شاعر عرب ميگويد:
اذا کان الغراب دليل قوم		فيهديهم الی جيف البراری
چون آن رساله در نجف ميان اسباب آقا ميرزا اسداللّه و آقا ميرزا عبدالحسين اردستانی بود به دست بی فکران افتاد اين را از برای ما اعظم گناه شمردند خلاصه در آن رساله منصوص بود که حال اگر باز علما مداخله در امور سياسيّه نمايند نتائج مضرّه خواهد بخشيد.
باری شما آن رساله را به دست آريد و بخوانيد به آن صراحت عبارت انذار و نصيحت شد ولکن گوشها کر بود و چشمها کور لهذا منتهی به اين حال شد. حال شما بايد مشغول به انتشار نفحات اللّه و بيان آيات بيّنات باشيد و در ترقّيات مادّيّه و معنويّه ايران بکوشيد تا اين بنيه به تحليل رفته قوّت گيرد ولی در امور سياسيّه مداخله ننمائيد اين است تکليف جميع احبّا ملاحظه کنيد که جميع وقايع از پيش خبر داده شده است باوجود اين ايرانيان متنبّه و بيدار نمی شوند. باری اميد به الطاف الهی است و همّت ياران ربّانی. خبر تعمير مراقد ياران الهی سبب سرور روحانی شد و عليک البهاء الأبهی.  ع ع
(106)
... رساله سياسيّه که چهارده سال قبل تأليف شد و به خطّ جناب مشکين قلم مرقوم گرديد و در هندستان طبع شد و انتشار داده گشت آن رساله البتّه در طهران هست و يک نسخه ارسال ميشود به عموم ناس بنمائيد که جميع مضرّات حاصله و فساد و فتنه در آن رساله به اوضح عبارت مرقوم گرديده در آن رساله حقوق مقدّسه دولت و حقوق مرعيّه ملّت و تعلّقات بين راعی و رعيّت و روابط بين سائس و مسوس و لوازم مابين رئيس و مرؤوس مرقوم گرديده اين است روش و سلوک اين آوارگان و اين است مسلک و منهج اين مظلومان و السّلام علی من اتّبع الهدی.  ع ع
(107)
ای ياران روحانی امروز جميع اهالی ايران بايد در کمال همّت و غيرت در خير دولت و مملکت کوشند و به کمال راستی و درستی و خيرخواهی در آنچه سبب آبادی و راحت و ثروت و بزرگواری دولت و کشور است پردازند مختصر اين است که شرف و منقبت عالم انسانی به ظهور کمالات است و مستجمعيّت کمال در انتظام حال و سعادت احوال در عالم ظاهر و باطن و جسم و جان است لهذا گمان مکنيد که سعادت حال دنيويّه سبب محرومی از اجر اخروی و عدم اکتساب قرب الهی و مانع از حصول کمالات روحانيّه است ربّنا اتنا فی الدّنيا حسنة و فی الآخرة حسنة و قنا عذاب النّار. حضرت جمال ابهی در جميع الواح امر به تحصيل علوم نافعه و توسيع تجارت و ترقّی صناعت و ازدياد زراعت و تقيّد به معموريّت کشور ميفرمايد زيرا مدنيّت از اسّ اساس شريعت اللّه است ولی مدنيّت دينيّه نه مدنيّت طبيعيّه در بين اين دو هزاران فرسخ فاصله و بعد است و در رساله مدنيّه که در بمبائی طبع شده مفصّلاً تشريح و توضيح شده البتّه آن رساله را بسيار مطالعه نمائيد...
(108)
هوالله
ای منادی ميثاق سفر خراسان را تأخير و تعويق ميندازند بايد در آن سامان چنان آتش فشان گرديد که نار محبّت اللّه شعله‌اش به ملأ اعلی رسد. خراسان در ايّام مبارک پرشعله بود و ممتاز از سائر اقاليم و بلدان ولی حال که آفاق پراشراق است آن اقليم ساکن و بی صدا و بی ندا لهذا بايد همّتی نمود که از دشت و صحرا و کوه و بيداء آن کشور ندای يابهاءالأبهی بلند شود پيش از صعود جمال قدم روحی لاحبّائه الفداء به عبدالبهاء امر فرمودند که از لسان مبارک تحيّتی و خطابی به خراسان بنگارم اين بود که آن خطاب مرقوم شد که عنوانش اين است: ايا نفحات اللّه مرّی معطّرة، باری بسيار بکوشيد که احبّای خراسان مانند بحر به جوش و خروش آيند و گوی سبقت را در ميدان محبّت اللّه به چوگان همّت بربايند و عليک التّحيّة و الثّناء.  ع ع
(109)
... امّا در خصوص تاريخ امر، رساله سيّاح ترجمه شده در شيکاغو طبع ميشود و ارسال ميگردد آن را انتشار دهيد زيرا مختصر است و مفيد جميع ياران را تحيّت ابدع ابهی برسان. ع ع
(110)
هوالله
ای محبوس در محبّت الهی حبس و زندان هرچند اذيّت جسم و جان است ولی در سبيل رحمن آرزوی جان و وجدان زنجيرش طوق سلطنت است و خاک و غبارش افسر سروری دو عالم ظلمتش نورانی است و محنتش راحت روح عالم انسانی بشريّت هرچند ضعيف است و تحمّل صدمه شديد ندارد امّا روح در نهايت قوّت است و مقاومت صد هزار بلا در سبيل حضرت ابهی نمايد شکر کن خدا را که به قوّت روح مقاومت نمودی و تحمّل اين مشقّت در سبيل سلطان احديّت فرمودی و عليک التّحيّة و الثّنآء.   ع ع
(111)                                                             
ای طالب حقّ مکتوبت واصل گشت از شخص من سؤال نموده بوديد سراج محبّت اللّهم و ستاره راستی و آشتی منادی ملکوتم و رايت صلح و آسايش. از زمان شيرخواری تا به حال مدّت حيات مستغرق در بحر مصيبات بودم و مروّج سبيل نجات هرچند به صدمات و بليّات بی منتها  افتادم ولی الحمد للّه رايت محبّت اللّه بلند شد و آيات معرفت اللّه ترتيل گشت نفوسی در ظلّ کلمة اللّه تربيت شدند که صد صد بلکه هزار هزار در نشر حيات ابديّه کوشيدند و توجّه به ملکوت اللّه نمودند و جان در ميدان فدا باختند و نهايت اين سجن را برای خود اختيار نمودم يعنی راضی به آن شدم که مسجون گردم و سبب نشر محبّت اللّه و اتّحاد و يگانگی عالم انسانی گردم از خدا چنين خواستم و اميدوارم که نفوسی تربيت شوند و به تعاليم الهی قيام نمايند و به نشر روح اللّه پردازند تا عالم انسانی مرکز سنوحات رحمانيّه گردد و پرتو کمالات الهيّه در مرايای قلوب صافيه جلوه نمايد ناسوت صورت لاهوت يابد و عالم امکان جلوه‌گاه روح اللّه گردد و عليک التّحيّة و الثّناء.
(112)
 هوالله
ای بنده جمال مبارک تلغرافی از شما رسيد سؤال از صحّت من نموده بوديد صحّت و راحت و حيات و ممات مرا اهمّيّتی نه صد هزار امثال من فدای رأس شعری از هيکل امر اللّه باد. آنچه اهمّيّت دارد کلمة اللّه است در فکر آن باشيد که به همّت ناقضان نزديک بود محو گردد ولی تأييدات ملکوت ابهی عبدالبهاء را معاونت نمود و مجير و دستگير گشت باوجود اين که صحّت و سقم اين عبد هيچيک را مهمّ نشمرم ولی چون سؤال نموديد لابدّ بايد جواب دهم من چهار سال در اکثر اوقات تب عصبی مينمودم بنيه به کلّی تحليل رفته بود بعد از چهار سال پنج شش ماه قطع شد بنيه قدری قوّت گرفت حال باز از شدّت تأثّر يک ماه است که دوباره تب عصبی عودت نموده هر شب تب ميکنم ولی در رختخواب نخفتم و شب و روز به کار مشغولم...
(113)
هوالله
ای بنده آستان جمال مبارک از شدّت ضعف جسمانی و انحلال قوی به جهت تبديل هوا به طبريّا آمدم الحمد للّه بهترم ولی هميشه از مشکلاتی که بر شما وارد متأثّر و محزونم چون اين امتحانات الهيّه است که در قرآن ميفرمايد و لنبلونّکم بشیء من الخوف و الجوع و نقص من الاموال و الانفس و الثّمرات فبشّر الصّابرين بايد صبر نمود و تحمّل کرد و از اين امتحانات مضطرب نشد امّا اين عبد مافوق آنچه ممکن بود در اين مورد کوتاهی نکرد و قلب خود شما شاهد است حال امور خود اين عبد بسيار پريشان است لهذا بسيار محزونم که معاونتی جديده نتوانم و هر وقت ممکن باشد تو ميدانی که قصور نميکنم لهذا با کمال خجلت اين نامه را مينگارم و از الطاف حقّ اميدوارم که اسباب راحتی از برای شما فراهم آيد و عليک البهاء الابهی. عبدالبهاء عباس
(114)
هوالله
ای بنده ميثاق نامه رسيد و غزل رنگين بسيار دلنشين بود خواندم بشاشت حاصل شد بسيار خوش مضمون بود ولی تب مخاطب گوش به حرف شما نميدهد ميگويد جای امينی يافتم و لانه و آشيانه دلنشينی جستم کار عاقل نيست که کاشانه بگذارم و آواره روز و شبانه گردم و از خانه به خانه انتقال نمايم گاه گاهی بهانه مينمايد و به جهت پرسش خاطر به عيادت ميآيد من نيز آن مهمان را مهربانم زيرا نصف شب بيدار ميکند و مرا به ياد ياران می‌اندازد ياران ثابتان را از قبل عبدالبهاء تحيّت و ثنا برسان علی‌الخصوص متعلّقين را. ع ع
(115)
هوالله
ای ياران مهربان عبدالبهاء هرچند از مشقّات سفر و زحمات بی حدّ و حصر و سعی و کوشش شبانه روز و محرومی از آستان جهان افروز جسم عبدالبهاء عليل و قوی به تحليل رفته بود که به وصول پورتسعيد امراض جسم را از حرکت انداخت ولی بدرقه عنايت رسيد و تأييدات ملکوت ابهی روح را بنواخت لهذا اين ايّام خفّت علّت حاصل شد و اين انامل ناتوان دوباره به تحرير پرداخت و الحمد للّه از فضل جمال ابهی جسم منتعش شد و قوی متجدّد گرديد و حال قريب صحّت تامّ است و ياران الهی بايد به دعا تأييد اين عبد منيب نمايند و از درگاه جمال مبارک رجای مدد شديد فرمايند که شايد روزی به خدمت آستان الهی موفّق گردد و در اين سبيل نَفَسی برآرد هذا غاية املی و منتهی رجائی و نهاية بغيتی...
(116)
... ای ياران عبدالبهاء در اين موسم گذشته شتا اين آواره باديه محبّة اللّه در بستر رنجوری هم‌آغوش ضعف و آلام بود و هر شب مبتلا به نوبت تب اعصاب باوجود اين سر به بالين ننهاد بلکه هر روز از حين طلوع تا نيم شب به نهايت تعب مشغول به تمشيت امر موکول بود و همچنين به ياد ياران در نهايت هيجان بود از رنجوری خويش دم نگشود و ابرازی ننمود و ياران حاضر بعد از مدّتی آگاه گشتند و ضعف جسمانی به درجه‌ای بود که به ظاهر اميد زندگانی نبود الحمد للّه دی رفت و بهار آمد شدّت زمهرير گذشت طراوت و لطافت ربيع بديع جلوه نمود عيد رضوان آمد و موسم گل و ريحان رسيد و سنبل و ضيمران دميد و گل صدبرگ خندان چهره برافروخت و عندليب خوش‌الحان نغمه جانفشانی آموخت ولوله در صحن چمن افتاد و غلغله به عنان آسمان رسيد طيور شکور به محامد و نعوت ربّ غفور پرداختند و نفوسی تازه بر نشر نفحات الهيّه در جهان باختر برخاستند ولی خراسان فی‌الحقيقه هميشه خورستان يعنی کشور آفتاب و شمس‌آباد حال نيز اميد چنين است که در اين امر چنان شعله ور گردد و شوری افکند که ولوله از آن خاور به باختر اندازد نظر عنايت ربّ کريم همواره معطوف به آن اقليم بود و آغاز نفوذ کلمة اللّه در آن کشور نصّ صريح نور مبين ديگر ملاحظه نمائيد که چه بايد نمود و چه شوری بايد افکند و چه آواز و شهناز بايد بلند نمود و چه جشنی بايد بر پا کرد و چه بزمی بايد بياراست تا آهنگ بديعش به فلک اثير رسد و نغمه رود و عودش به ملأ اعلی صعود کند.
ياران الهی بايد سراپا ناطق گردند و صبح صادق شوند و باوجود سکون داد سخنوری دهند يعنی در کمال متانت و وقار به رفتار و کردار نفوس را بيدار نمايند جوهر تقديس شوند و آيت تنزيه گردند انوار انقطاع از وجوه باهر و آثار هدايت کبری در جبين ظاهر گردد به قسمی روش و سلوک نمايند که ملوک را مملوک کنند و اميران را اسير محبّة اللّه و عليکم التّحيّة و الثّناء. ع ع
(117)
ای احبّای دل و جان عبدالبهاء در امواج دريای بلا به طوفان اعظم مبتلا هجوم اعدای داخل از جهتی و رجوم اعدای خارج از جهتی اختلاف احبّا از طرفی عبدالبهاء در اين طوفان بلا مکاتيب از اقاليم خمسه مانند باران ميبارد تلغراف متعدّده پی در پی ميرسد و در ارض مقصود فساد و فتن بی‌وفايان بی‌پايان لوح ملّاح قدس را هر روز تلاوت نمائيد باوجود اين مشاکل عظيمه و مصائب شديده چگونه به تحرير پردازد و از عهده مکاتبه برآيد لهذا اميد از رأفت احبّای الهی آن است که از قصور عبدالبهای فريد وحيد مظلوم چشم پوشند و من تضرّع نمايم و در سحرها به ملکوت ابهی ناله و فغان کنم و شما را عون و عنايت نامتناهی خواهم حصول تأييد محتوم است...
(118)
هوالله
ای يار مهربان البتّه بلايای وارده و تعرّضات شديده به عبدالبهاء را شنيديد که ميدانيد که پيش تقرّب جناب اخوی آقا ميرزا بديع‌اللّه جميع راهها صاف و هموار شده بود و فی‌الجمله راحت فکر و جسم حاصل گرديده بود حضرات را نه از ما خبری و ما را نيز با آنان اختلاط و اثری شب و روز مشغول به دعا و مناجات و خدمات آستان ربّ الآيات بوديم و فی‌الجمله به فراغت خدمت ميکرديم و در حقّ جميع دعا مينموديم و از هر ذکری جز ذکر حقّ بيزار بوديم و قدری فرح روحانی حاصل بود جناب اخوی الفت خواست محبّت کرديم و در کمال صدق به خدمت او پرداختيم و به قدر مقدور شما شاهديد که قصور واقع نشد ولی گويا معاشرت و مخالطه دائمی شبانه روز او عبدالبهاء را مانند مقناطيس جاذب بلايا و محن و رزايا بود از آن روز تا يوم انفصال به جان عزيز آن يار مهربان نفسی به راحت جان نکشيدم و دمی فراغت نيافتم و از خدمت باز ماندم زيرا مشغول ميکرد و اين درد دل است که از برای آن دوست ديرين مينمايم که در اين غم و غصّه شريک و سهيم من باشد حتّی اقتران آقا ميرزا بديع‌اللّه به جهت آن جناب نيز قران شديد بود تفکّر فرمائيد از آن روز تا به حال امور مشوّش ابداً راحت نيافتيد چه از جهت صحّت جسم و چه از جهت امور سائره. از خدا خواهم که من بعد مبدّل گردد و اسباب راحت دل و جان از هر جهت ميسّر شود جميع دوستان راتحيّت ابدع ابهی ابلاغ داريد. ع ع
(119)
... ای خداوند بی همتا اين چه صدمه و بلا بود که از برای اين عبد مهيّا گرديد الآن جميع عالم در نهايت عداوت با عبدالبهاء و از هر سمت در هجومند دول از طرفی، امم از طرفی، علماء فرقان از جهتی و حزب يحيی از هر سمتی و ناقضين از جميع جهات در فتنه و فساد و تير جفا از هر سو پرّان و جسد در نهايت ضعف و ارض مقصود مضطرب و فرياد هر يک احبّا از هر جا بلند و تکاليف هر يک کمرشکن و بندگان ثابت نيز با يکديگر درنهايت نزاع وجدال اين چه بلائی است واين چه مصيبت وابتلائی ربّ ارفع اليک عبدک المستغرق فی بحور الرّزاياء انّک انت الکريم الرّحيم الرّؤوف الرّحمان.  ع ع
(120)
هوالله
ای ثابت بر عهد و پيمان جواب لوح مسطور قدری تأخير افتاد سبب مشاغل و احزان کثير بود نه تقصير، چندی در ذيل کوه کرمل در مقام الياس بسر برديم و شب و روز به ياد شما بوديم و طلب تأييد مينموديم قدری به خود مشغول بودم و به نفحات الهی مأنوس و از دون او مأيوس بعد متصرّف مکتوبی ارسال داشت و اصرار شديد بر رجوع نمود نظر به ملاحظه رجوع گرديد حال در سجن اعظم اوقات در گذر است و سينه سهام و سنان جميع ملل عالم را سپر جسد در نهايت ناتوانی و در دل آتش سوزانی همدم چشم گريانی و شمع محفل شعله داغ نمايانی نه غمخواری و نه مهربانی. باری توجّه به ملأ اعلی داريم و استمداد از ملکوت ابهی اگرچه به ظاهر بی ناصر و معينيم ولی جمال ابهی ظهير و نصير اذا کان منک الحبّ يا غاية المُنی فکلّ الّذی فوق التّراب تراب، اين تأييد را کسی نزع نتواند و اين خلعت تقديس را کسی خلع نکند و کان حقّاً علينا نصر المؤمنين...
(121)
 هوالله
ای شمع نيريز شورانگيز شو و شکّرريز و مشکبيز و مانند جام لبريز سبب نشئه و سرور و فرح و حبور ياران عزيز شو مدّتی است که به آن سرور مشتاقان نامه‌ای ننگاشتم و شرح حالی بيان نداشتم اين از کثرت غوائل و متاعب و مشاغل بود نه غفلت و نسيان قسم به حضرت يزدان که هر دم همدم جانی و مونس قلب و روان فراغت از يادت مستحيل است تا چه رسد به فراموشی و نسيان. ای يار مهربان اگر بدانی که مشاغل به چه درجه است به آن دلبر مهربان قسم که در هر سالی به حرفی و در هر قرنی به کلمه‌ای قناعت فرمائی ولی دستی از دور بر آتش داری نميدانی مشاغل چقدر است از فضل و عنايت حضرت احديّت اميدوارم که روح و ريحان آن ياران اين عبد را به شور و وله آرد و جميع اين خستگيها را فراموش نمايم اطناب و اسهاب چه لازم به حقيقت تو را دوست دارم و عليک التّحيّة و الثّناء.  ع ع
(122)
هوالله
ای يار مهربان نامه شما رسيد ولی از عدم فرصت جواب تأخير افتاد ولی شما در جعبه مبارک تفتيش فرمائيد ملاحظه ميکنيد که به آن يار عزيز چقدر نامه ها نگاشته شده است اگر گاهی تأخيری گردد اين از کثرت مشاغل است که به حدّ وصف نيايد احبّائی که حاضرند مشاهده مينمايند که مشغوليّت جسمی و مشغوليّت فکری و سؤالات مختلفه و حلّ مشکلات عظيمه و حفظ و صيانت احبّا در هر نقطه و تمشيت امور و مواظبت مسافرين و رسيدن به کارهای احبّای ارض مقصود به درجه‌ای است که فوق تصوّر است...
(123)
هوالأبهی
يا من استبشر ببشارات اللّه قد تبلّج صبح الهدی ولکنّ العمْی لفی احتجاب عظيم قد هتف الهواتف من الافق الاعلی ولکنّ الصّمّ لفی حجاب وقرٍ شديد قد نطقت السن کلّ شیء بالثّناء ولکنّ المرجفين المجحفين لفی خرس قوی قد اهتزّت کلّ شجرة من نفحات اللّه ولکنّ المتزلزلين کاعجاز نخل خاوية او خشب يابس ليس له حرکة من هبوب النّسيم قد تعطّر کلّ الارجاء بما انبثّ و انتشر انفاس طيب الميثاق ولکنّ المزکومين لفی حرمان عظيم قد جری الماء المعين و سال السّلسبيل و نبع عين التّسنيم ولکنّ النّاکثين ينکرون الطاف البهاء و احسان البهاء و عطاء البهاء و يقولون قد غيض بحر البهاء و اقلع سماء فيض البهاء و غاب نور البهاء و انقطع اشراق اشعّة الطاف البهاء و اظلمت الارض و السّماء و تکاثفت غيوم الضّلال فی کور البهاء و غطّت افق امر البهاء ظلمات حالکة مانعة للهدی الا انّهم فی احتجاب و غفلة و عمهٍ عظيم.
سبب قلّت مکاتبه کثرت اشغال و احزان است والّا مخابره دائمی آرزوی دل و جان است چه نعمتی در حيّز امکان اعظم از ذکر حقّ و ياد دوستان است ولی به جانان قسم که هر کس به جای اين عبوديّت محضه بود از شدّت بلاياء جان را فراموش مينمود و خويش از خاطر ميرفت ملاحظه فرمائيد که به چه مصيبتی گرفتارم اندکی تصوّر نمائيد بعضی از ياران نيز به جای آن که بکوشند اين زخم را مرهمی نهند در سرّ سرّ نمک پاشند ديگر چگونه مجال نگاشتن است و ممکن گردد و البهاء عليک.  ع ع
باری شما پناه به حقّ بريد که از اين افتتان شديد محفوظ مانيد زيرا متزلزلين سرّی پيدا شده که به انواع دسائس عظيمه القای شبهات مينمايند اين است که ميفرمايد که به ظاهر شبانيد و به باطن ذئب اغنام من گشته‌ايد شکر کن تا محفوظ و مصون مانی و به قوّت الهيّه اين نفوس را چون شهاب ثاقب طارد گردی و دافع شوی.  ع ع
(124)
هوالله
ای بنده آستان جمال مبارک اگرچه چندی است تحريری ارسال نگشت و بيان حسّيات محبّتی نشد اين از کثرت مشغوليّت و نقاهت مزاج بود که در اين زمستان حاصل شد در اين سه ماه زمستان اکثر شبها تب عارض شد ولی فرصت خفتن در فراش نبود از کثرت اشغال در طلوع صبح برخاسته تا ساعت چهار و پنج شب مشغول بودم و نصف شب تب ميکردم و سحر عرق ميآمد حال الحمد للّه خيلی بهتر است بعضی از شبها تب عارض نميشود و هوا رو به بهار است عنقريب به کلّی زائل خواهد شد مقصودم از اين تقرير اين است که بدانيد مانع چه چيز است و اگر در ارسال رسائل فتور حاصل شد ولی همواره به ملکوت الهی عجز و ابتهال مستمرّ بود که ياران الهی را در پناه صون و حمايت خويش از جميع عوارض محفوظ و مصون فرمايد...
(125)
هوالله
ای يار مهربان در تحرير نامه هرچند قصور حاصل ولی اين فتور از کثرت مشاغل موفور والّا نامه‌ها مانند جوق طيور متتابع الورود بود علی‌الخصوص اين ايّام که اهل فتور به کلّی مختلّ الشّعور گشته‌اند هر روز اسباب فتنه‌ای فراهم آرند و لسان به افترائی گشايند و در مدينه کبيره بنيان بهتان کنند سبحانک اللّهمّ هذا بهتان عظيم و از همه بزرگتر و سخت‌تر و صعب‌تر اخبار موحشه و حوادث مدهشه بلايای احبّای الهی در ايران که از هرطرف ناله و فغان بلند است اگرچه هرقدر طوفان زمستان و برف و بوران و باد و باران شديدتر باشد موسم بهار روحانی نسيمش جانپرورتر گردد و نفحاتش معطّرتر شود با وجود اين باز چون تفکّر در بلايای اوليا و تخطّر مصائب اصفياء نمايم چشم اشکبار گردد و قلب آتشبار غم و اندوه چنان هجوم نمايد که آرزوی سلاسل و اغلال در اين زندان نمايم تا شريک و سهيم ياران گردم و اين را اعظم موهبت حضرت رحمن شمرم زيرا جان پربشارت گردد و دل پرمسرّت شود که الحمد للّه ايّام را در زير غل و زنجير و در تحت تهديد تيغ و شمشير ميگذرانم اين ايّام مدّعيان در کمينند و ستمکاران علما پرکين و خشمگين بايد به نهايت حکمت حرکت نمود زيرا در جستجوی بهانه‌اند و در فکر تعرّض در هر کوی و کاشانه امّا عنقريب خائب و خاسر گردند و خود را عاجز و قاصر بينند ثبات و استقامت لازم و به قوّه ايمان و ايقان مقاومت واجب و عليک التّحيّة و الثّنآء.  ع ع
(126)
هوالله
ای ثابت بر ميثاق شکوه از تأخير ارسال اجوبه فرموده بوديد حقّ با شماست ولی دستی از دور بر آتش داری نميدانی چه هنگامه و قيامتی است چنان گمان ميفرمائی که اشغال و شواغل و متاعب و مصائب اين عبد را مثيل و نظيری بوده و هست لا واللّه بحوری است در هيجان. در قطر مصر ملاحظه نما که معدودی از احبّاء موجود که نسبت به سائر جهات حکم قطره دارد باوجود اين مکاتيب اين عبد را جمع نما چند سفر ميشود ديگر قياس کن و تحرير يک شغل از مشاغل اين عبد است...
(127)
هوالأبهی
ای عطّار ای جان نثار چندی پيش نامه مشکباری ارسال شد حال جناب سيّد تقی حاضر و روايت کند که گله نموده‌ايد و حقّ مشروع طلب نموده‌ايد شما مغدوريد و من معذور در دعوی محقّيد و من معاف زيرا البتّه بايد تحاريری چند نگاشته ارسال گردد ولی ميدانی چه طوفانی احاطه نموده است اين عبد در محيط اعظم در چهار موج حوادث در طوفان بی پايان بلاياء افتاده و اشغال و متاعب به درجه‌ای که وصف نتوان نمود خصومت و هجوم دول و ملل معلوم و واضح و دسائس و وساوس و مفتريات اهل شبهات مشهود و ثابت و اشغال و امور احبّاء مبيّن و لائح و امور امريّه و نشر نفحات اللّه و اعلاء کلمة اللّه در جميع مشارق و مغارب واجب و به شرق و غرب از هند و ايران و توران و اروپا و امريکا مخابره لازم و جميع امور دوستان و ياران در اين صفحات مواظبت مفروض و احزان و آلام از وقوعات يوميّه اهل فتور حاصل باوجود اين عبد به ذکر شما مشغول و به تحرير مألوف ملاحظه کن که زحمات و مشقّات به چه درجه. ای ربّ قوّنی علی حمل هذه الامانة الکبری و اعنّی علی التّحمّل لهذه المصيبة العظمی و ارزقنی صبراً جميلاً و اجعلنی من عبادک الصّابرين و الحقنی بعبادک الصّالحين انّک انت الکريم انّک انت الرّحمن الرّحيم.  ع ع
(128)
هوالأبهی
ای ورقة مهتزّه به نسائم محبّت محبوب عالميان جناب ابن اصدق عليه بهاء اللّه الابهی حاضر و به جهت عباد الرّحمن و اماء اللّه هر يک مکتوب مخصوصی خواهش دارند و من نيز نهايت روح و ريحان را به ذکر موقنين باللّه ميدانم و چون به ذکرشان مشغول شوم ظلمت چاه چون اوج ماه گردد و مشقّت کبری راحت جان و وجدان شود چون نامشان را به زبان رانم چون بربط و عود و نوای مزامير آل داود مطرب و مُنْعش يابم و چون از خلق و خويشان دم زنم مشام را معطّر بينم و چون به ياد و ذکرشان مشغول شوم گشايش و سعت گلشن يابم و وسعت گلزار و چمن بينم ولکن مشغوليّت به درجه‌ای موجود که امور چون دريا موج زنـد باوجود اين به ذکر عباد اللّه و امـاء الـرّحمن مشغول شديم و از صبح تا حـال که شـام است مينويسم.  ع ع...
(129)
هوالله
ای بنده ديرين جمال ابهی نامه‌ات تلاوت گشت و آنچه گله فرمائی و شکوه نمائی محقّی و استحقاق محقّق ولی چه توان نمود که عبدالبهاء مستغرق در بحر مشاغل و غوائل بايد با شرق و غرب مخابره نمايد و با جنوب و شمال مناظره جميع مسائل را جواب دهد و کلّ نفوس را دلجوئی نمايد به هر مولودی جديد نامه بليغ نگارد و از برای هر متصاعدی الی اللّه طلب عفو و مغفرت کند هر محزونی را غمخوار شود و هر مسروری را همراز گردد به هر يک وحده منفرداً مخابره مستمرّه نمايد و نشر نفحات اللّه کند و در هر نقطه‌ای اعلاء کلمة اللّه نمايد خاور را رايت باهره گردد و باختر را آيت قاهره شعله افريک گردد و لمعه امريک شود با بيگانگان بسازد و بياميزد و از ضرّ آشنايان بپرهيزد مقاومت عناد کند و مدافعه فساد نمايد.
ملاحظه فرما شخص واحد چگونه تحمّل اين محن و بلايا نمايد و از عهده اين مشاغل بی پايان برآيد. جمال قديم واقف اين قلب سليم است که مانند دريا به محبّت ياران پر جوش و خروش است و از صهبای اشتياق مست و مدهوش آنی فراموش نشده و نخواهی شد مطمئن باش و اگر چنانچه در ارسال نامه قصور گردد ولی دل و جان به ياد ياران بدون فتور مشغول و مسرور از خدا ميطلبم که کلّ را به نفحات قدس همدم فرمايد و حدائق قلوب را هر دم از فيض ابدی طراوت و لطافت بی‌اندازه عطا فرمايد و عليک التّحيّة و الثّناء.  ع ع
(130)
هوالله
دل‌آگاها سحرگاه است و انامل و ديده و ظهر و زانو و ساعد حتّی هر تار مو چنان خسته و ناتوان که وصف نتوان. از غروب تا به حال اين قلم در جولان است. ديگر ملاحظه فرما و انصاف ده که قلب عبدالبهاء چگونه مرتبط به حبّ احبّاء اللّه است پس اگر جواب تأخير افتاد و يا خطّ چون موی زنگيان گناه من نيست اين قصور از درازی ليل ديجور است. مکاتيب از کثرت مشاغل مختصر مرقوم شد البتّه معذور خواهند داشت زيرا هر کلمه‌ای موجی از دريای اعظم حبّ حقيقی و تعلّق روحانی صادر ان شاءاللّه به قوّه انجذاب آن حضرت جميع مستعدّان را کأس حيات در اقرب اوقات مينوشانند.  ع ع
(131)
هوالأبهی
ای محترق از آتش جهان‌افروز قريب غروب است و شمس رو به افول محلّ روشن نه و اين عبد از کثرت کتابت دست و چشم بلکه جميع اعضا خسته و مانده باوجود اين از نار محبّت احبّای الهی قلب چنان مشتعل و روح چنان مستبشر که اصابع خامه را نميگذارد و امواج اشواق از بحر قلب بر شواطی اوراق ميرسد واشوقا اليکم يا احبّاء اللّه. عبدالبهاء عباس
(132)
... عبدالبهاء دمی نياسايد و نفسی راحت ننمايد راحت مفقود خواب به دو ساعت مقصور و اکثر شبها از تب در التهاب موفور زيرا جسد تحمّل اين مشقّت ننمايد باوجود اين طرفة العين فتور نيارد و از اين زحمات و مشقّات و حرارت و التهاب و تب و تاب در کمال سرور پس معلوم است که چگونه بايد همسر و هم‌افسر و همدم و همقدم اين بنده اسم اعظم باشيد و عليکم التّحيّة و الثّناء.  ع ع
(133)
هوالأبهی
يا من فدی روحه و فؤاده و ذاته و کينونته و ما له و عليه فی سبيل جمال اشرقت بنوره ملکوت من فی السّموات و الارضين افاض اللّه عليک سحائب رحمانيّته و نوّر وجهک بفيوضات شمس بهائه و احيی قلبک بنفحات قدسه و انعش روحک ببشارات تأييده و نوّر سرّک بضياء توفيقه و جعلک آية رحمته و راية کلمته بين العالمين.
تمنّای عروج و آرزوی صعود فرموده بوديد اگر چه اين مراتب دليل بر انقطاع و برهان توجّه خالص الی اللّه است ولکن حضرت اعلی روح الوجود له الفداء در توقيعی که به ميرزا عبدالکريم مرقوم فرموده‌اند ميفرمايند انّ الّذين استشهدوا فی سبيل اللّه ذلک من فضل اللّه يؤتيه من يشاء و اللّه ذو فضل عظيم و انّک انت يا احمد لا تطمئن بذلک لانّک اسم الاوّل فی کتاب عظيم لو تجعل الارض و من عليها فی ظلّک انّک اذاً قد وفيت بعهدی والّا ذلک لاينبغی لِلّه ربّک ربّ العالمين.
باری بايد آن جناب اليوم با کمال استقامت و رسوخ بر اعلاء کلمه الهيّه قيام نمائيد زمان عروج و صعود نه و وقت فرار و پناه بردن به جوار رحمت جمال مختار نيست وقت حمل شدائد و بلايا و مشقّات و رزايا است جناب نبيل اعظم خود را از غرقاب آلام و محن به دريای اعظم انداخت و به ساحل سرور و حبور و جوار ربّ غفور شتافت لکن اين مظلوم مهجور مبتلای هجران و حرمان در هر ساعتی در هزار گرداب بلا و لجّه ابتلا غرق و مبتلا ولکن جز صبر و تحمّل چه چاره توان نمود انّما اشکو بثّی و حزنی الی اللّه و اسکت عجزاً عن امور کثيرة بنطقی لن تحصی ولو قلت قلّت. باوجود اين از تأييد ملکوت ابهی اميدواريم که به قوّه الهيّه اين بلايا را که چون طوفان اعظم است مقاومت نمائيم و سينه شرحه شرحه هدف سهام از جميع جهات کنيم لعمرک لو مرّت نفحة من بلايائی علی مشام احبّاء اللّه لشقّوا القلوب قبل الجيوب و لطموا الوجوه و حرجوا الخدود و صاحوا و ناحوا و حنّوا و انّوا و ضجّوا و صرخوا فی مصيبتی و بلائی و حزنی و آلامی و تفجّعی و توجّعی و اضطرابی ولکنّنی اشکره و احمده فی هذا الکرب العظيم و البلآء العقيم و لی فی جماله المبين اسوة حسنة بين العالمين. ربّ اجعلنی صابراً فی بلائک راضياً بقضائک مطمئنّاً ساکناً فی تلاطم امواج بحر افتتانک ثابتاً راسخاً عند اشتداد زوابع امتحانک ای ربّ افرغ عليّ صبراً و انت خير الرّاحمين.
اليوم بايد جميع شئون را فراموش نمود مگر يک شأن و آن اعلاء کلمة اللّه و اطاعت و نصرت امر اللّه است اگر وفای به عهد اللّه و ميثاقه خواهيم اين است زمان فنا و وقت فدا خواهد رسيد بايد در اين غيبت و مصيبت جانفشانی نمود و به ثنای حقّ بين خلق برخاست و نار اللّه الموقده در قلب امکان زد و به نفخه صور الهی و نفحه گلزار زهور رحمانی آفاق را زنده و تر و تازه نمود پس آهنگ ملأ اعلی کرد و در ملکوت ابهی با وجهی منوّر و روحی مطهّر وارد شد والّا محزون و مهموم و کسل و مغموم از اين عالم به عالم ديگر شتافتن چندان لطفی ندارد نسئل جماله الابهی ان يوفّقک علی امرٍ يهتف بذکره الملأ الاعلی...
(134)
... ای ياران الهی اگر بدانيد که عبدالبهاء در چه مخمصه‌ای و چه زحمتی و چه اضطهادی البتّه به حرفی اکتفا مينمائيد ابداً فرصت ندارم و دقيقه‌ای آرام ندارم اوراق مثل باران ميبارد دسته را باز ننموده دسته ديگر ميرسد لهذا معذور بداريد والّا به هر يک از شما نامه مفصل مينگاشتم و در هر روزی طوماری ميفرستادم ولکن چه بايد کرد که دقيقه‌ای فرصت نيست و مزاج بسيار عليل چون حال بهتر شده است از فيض مبين جمال مبارک اميدوارم که احبّا به مقامی رسند که هر يک کتاب مبين باشند و صحيفه عليّين و عليک التّحيّة و الثّناء.  ع ع
(135)
هوالأبهی
ای ياران حقّ و فدائيان جمال مبارک قسم به آن روی و خوی او که جهان غيب و شهود را منوّر و معطّر فرموده شب و روز منتهای آرزوی اين عبد آن است که به ذکر و فکر شما مشغول گردم و در هر روزی به هر يک دفتری بنگارم امّا چه توان نمود که نه چنان هجوم امور است که وصف شود مشاغل داخله چون دريای بی پايان مخابرات اطراف هر روز يک کتاب متاعب و مصائب داخله بی حدّ و حساب يعنی هجوم اهل فتور در جميع اوقات از جميع جهات باوجود اين هر يک از آن ياران حقيقی را تخصيص به مکتوب مستقلّه خواهم ولی افسوس که فرصت ندارم لهذا عذر ميخواهم و البتّه اين عذر مقبول خواهد شد. استدعای من از ياران اين است که متّصل به درگاه احديّت عجز و زاری نمايند و از برای اين عبد طلب تأييد کنند تا به عبوديّت جمال قدم موفّق شوم و البهاء عليکم.  ع ع
(136)
هوالله
ای مقرّب حضرت احديّت الحمد للّه نظر عنايت شامل است و موهبت کامل نيم شب است و کلّ در بستر راحت در خواب و من بيدار و به محبّت ياران عزيز گرفتار اين اشارت کفايت است و اين بشارت از مقتضای محبّت والبهاء عليک.  ع ع
(137)
هوالله
ای دو زائر مرقد مقدّس منوّر با نهايت روح و ريحان به منزلگه جانان رسيديد و از گلشن موهبت گلهای لطيف و ازهار بديع اقتطاف نموديد و نفحه مشکبار از حديقه اسرار استشمام فرموديد و از جام فوز و فلاح سرمست و هشيار گشتيد پس به اذن محتوم رجوع به وطن مألوف نموديد تا ياران الهی را روح و ريحانی بخشيد و مشتاقان را بشارت کبری دهيد نامه هائی به جهت دوستان خواستيد ولی وقت مساعد نبود و فرصت هنوز دست نداد اگر بدانيد که در چه آشوب و فتنه‌ای بوديم البتّه معذور داريد زيرا تير جفا از هر سمت متتابع و سهام قضا از هر جهت متواصل و عبدالبهاء متحيّر سينه را هدف کدام نمايد تا کار به درجه‌ای رسيد که از تراکم سهام اين قلب و جسد را حصنی از حديد حاصل گرديد ديگر تيری را تأثيری نماند و تيغی را تيزی نماند البتّه معلوم است در چنين حالتی با چنين کربتی و چنين شدّتی کسی را فرصت همسی نماند تا چه رسد به نگارش نامه ها و تحرير کتابها لهذا عذر ميخواهم و العذر عند کرام النّاس مقبول. آن ياران را از قبل من تحيّت مشتاقانه برسانيد و بشارت کبری دهيد که من به جان و دل به درگه جانان ناله و فغان نمايم و به زاری طلب الطاف بی‌پايان کنم تا نفحات قدس مشام دوستان را گلشن بقا نمايد و قلوب ياران را حديقه حضرت رحمان فرمايد و عليکما و عليهم التّحيّة و الثّناء من ملکوت الأبهی.  ع ع
(138)
هوالله الأبهی
ای متشبّثات ذيل عنايت در اين ايّام که حوادث امکان و طوفان امتحان و افتتان شرق و غرب را احاطه نموده و امواج بحر بلاياء بر عبدالبهاء متتابع گشته از دست عدوان و طغيان متزلزلين شب و روز در نهايت تعب و مشقّت است شما که فدائيان جمال قدميد و کنيزان اسم اعظم بر بلاياء من بگرييد و بر حزن و اندوه وارد بر من نوحه و ندبه نمائيد قسم به جمال قدم که طرفة العين آرام و دمی آسايش نه متّصل چون باران تير جفای حاسدان متتابع و مترادف و البهاء عليکم.  ع ع
(139)
هوالأبهی
اللّهمّ يا الهی انّک لتعلم و تری و تشاهد و تشهد الشّدائد الّتی تتابعت علی عبدک البائس الفقير المبتلی بالذّلّة الکبری بين الوری و اشتدّت البلوی عليّ من جميع الانحاء و احترقت فی کلّ نار تأجّجت و لواعج توقّدت بين الضّلوع و الاحشاء و مع‌ذلک و مع ما صبرت و تحمّلت و کتمت و سترت يرتفع الضّجيج من کلّ ظلّام عتيد و ينوح کلّ باغ و يصيح کلّ طاغ و يولول کلّ هاجم و يفزع کلّ راجم و يتظلّم کلّ فاتک و يتضرّر کلّ هاتک يضربون و يبکون و يسبقون و يشتکون و يلدغون و يصرخون ای ربّ انّک محيط بما فعلوا و عليم بما اکتسبوا ای ربّ قد کشفت الغطاء عن امرهم قبل الصّعود و هتکت سترهم فی آخر اليوم الموعود و اعلنت استکبارهم علی جمالک المشهود و اشهرت عدوانهم بمطلع نورک المحمود و انّی مع‌ذلک قبلت منهم رجوعهم و سترت عنهم عيوبهم و آويتهم لمّا هاموا و اجرتهم لمّا باءوا و داويتهم لمّا سقموا و وفيتهم کلّما جفوا و مانقموا منّی الّا ان رأوا قد علت کلمتک و انتشرت راياتک و اشتهرت آياتک و شاع ذکرک و ذاع امرک و سطعت انوارک و لاحت آثارک و تمّت نعمتک و انّی اعوذ بک من نقض الميثاق انّک انت الحفيظ.  ع ع
(140)
آنچه مرقوم فرموده بوديد ملاحظه گرديد ولی از شدّت احزان جواب الی‌الآن تأخير افتاد چه نويسم و چه نگارم ای يار مهربان طوفان عظيم است و طغيان بلا شديد زلزله در ارکان است و ولوله در امکان آتش حسرت افروخته است و شعله فرقت جان سوخته آه و فغانست که از دل مرتفع به آسمان است حنين و انين است که مونس جان حزين است آنی فراغت نيست و دمی راحت نه تا به ذکر ياران پردازم و نامه به دوستان نگارم قامت مستقيم منحنی شد و حرارت نشاط منطفی گشت انامل قويّه مرتعش شد و بصر را ضعف حاصل گشت اگر ببينی نشناسی و تا نگويند کيست ندانی از شدّت صدمات و لطمات به کلّی وجود به تحليل رفت و بنيه تضعيف گرديد باوجود اين ياران شکايت کنند و هزار روايت بر زبان رانند ديگر معلوم است چه ميگذرد، ماندم از غصّه تو قصّه من مگو...
(141)
هوالله 
ای دوست قديم نامه شما رسيد و از صدمات شديده و امتحانات عظيمه که بر شما وارد گشته نهايت حزن و کدورت حاصل گرديد. تأسّی به عبدالبهاء کن ملاحظه نما که از زمان طفوليّت تا نهايت در بلايا و محن شديده بوده يک بليّه او چهل سال حبس عکّاست و بر اين قياس کن لکن هميشه صبور و شکور بود و اين بلايا را به نهايت سرور تحمّل مينمود و من به درگاه الهی تضرّع و زاری نمايم و تو را راحت و وسعت و شادمانی خواهم در عالمِ وجود به جهت خدمت امور مهمّه عظيمه بايد تحمّل صدمات و مشکلات نمود علی‌الخصوص اعظم موهبت عالم انسانی ندای به ملکوت الهی يقين است که انسان در دريای محن و آلام غرق گردد و صدمات شديده خورد ولی عاقبت ظلمت بلايا زائل گردد و نور موهبت کبری بدرخشد. در حواريّين حضرت مسيح ملاحظه نما که به چه آلام و محنی مبتلا شدند ولی عاقبت آن بلايا موهبت کبری بود حتّی کشته شدن سبب حيات ابديّه بود پس محزون مباش دلخون مگرد بلکه از اين بلايا نشاط و انبساط حاصل کن زيرا دليل بر نجات است بدان اعظم خدمت ندای به ملکوت اللّه است و اين منصب عظيم را اگر جميع عالم جمع شوند از انسان سلب نتوانند لهذا به اين خدمت عظيم تشبّث نما که عزّتش ابدی است و بقايش سرمدی و اين است صفت عبدالبهاء و اين است منتهی آرزوی عبدالبهاء و اين است حيات دل و جان عبدالبهاء...
(142)
هوالله
ای بنده مقرّب جمال ابهی هرچند امور به ظاهر پريشان گردد ولی الحمد للّه در باطن جمع است غم مخور من غمگسار توام اگر خوب ملاحظه فرمائی از بدايت عالم تا به حال چون امور عبدالبهاء امری پريشان و پراکنده کسی مشاهده ننموده باوجود اين الحمد للّه در آستان مقدّسش جمع و به هيچ وجه غمی نيست تو نيز توکّل کن و در فکر جمعيّت باطن باش پريشانی ظاهر ميگذرد عنايات اسم اعظم با تست چه غم داری.   ع ع
(143)
هوالله
ای بشير الهی مکاتيب شما رسيد و از پريشانی فکر شما به جهت انقلاب بقعه مبارکه حيرت دست داد زيرا وادی محبّت اللّه ميدان محن و آلام است و در ره عشق خون دل و آفت جان بايد چنين باشد والّا چگونه صادقان از کاذبان ممتاز گردند و عاشقان از غافلان جدا شوند قوّه فارقه در ميان نفوس مطمئنّه و قلوب مضطربه مصائب و بلايای متتابعه است آنان که مؤمن و موقنند زخم را مرهم يابند و زهر را درياق اعظم شمرند و در آتش آزمايش چهره را آرايش دهند و راحت و آسايش اين جهان را آلايش شمرند بلکه تير جفا را درّ عطا يابند و درد و آلام را عين درمان دانند لهذا شما حيران نگرديد و با آه سوزان و چشم گريان همدم مشويد شکر کنيد خدا را که عبدالبهاء در سبيل بها هر دمی جام بلائی کشد و تلخی سمّ هلاک چشد اين از موهبت پروردگار است و الطاف بی نهايت خداوند بيهمتا احبّا بايد نظر به ارض مقصود نکنند و از وقايع و حوادث مؤلمه متأثّر نشوند با وجودِ هزار فتن و فساد مرکز نقض لابدّ است البتّه هر روز بلائی وارد شود و آلامی حاصل گردد بلکه بايد احبّا به نشر نفحات اللّه بکوشند و ترويج تعاليم بهاءاللّه نمايند و به کار خود مشغول گردند تا ياران به خلق و خوئی مبعوث شوند و روش و سلوکی نمايند که جهان جنّت رضوان گردد و روی زمين بهشت برين شود اين مهمّ است والّا بقا و فنای ما هيچيک اهمّيّتی ندارد اصل آن است که بايد کلّ به جان و دل بکوشيم تا حقيقت رحمانيّت در قطب امکان جلوه گر گردد و عالم بشر مرآت جمال جليل اکبر شود ايمان و ايقان و عرفان و راستی و درستی و آشتی و حقّ‌پرستی و محبّت و يگانگی و الفت و فرزانگی در ميان عالميان محقّق و مشتهر گردد زيرا اليوم بشر مانند گرگ درنده جانور است و هر قوم و ملّت در فکر خونخواری يکديگر شما بايد به جان و دل بکوشيد که جميع بشر با يکديگر مهرپرور گردند وهيچ ملّتی راضی به ادنی ضرر ديگر نشود بلکه ملل و امم دست در آغوش هم شوند و غمخوار يکديگر گردند شما چنين باشيد و تسليم گرديد و عليکم التّحيّة و الثّناء. ع ع
(144)
ای بنده حقيقی روحانی جمال ابهی مضمون نامه بليغ مفهوم شد مشحون به احساسات روحانيّه بود و دليل استقامت بر محبّت ربّانيّه اين ايّام عبدالبهاء را چنان بأساء و ضرّاء هجوم نموده و احزان احاطه کرده که مجال تنفّس نگذاشته و فرصت تکلّم ندهد. شب و روز به ياد شهداء چنان متأثّر و متحسّر و متأسّف و متلهّف که به وصف و بيان در نيايد، گهی دم فرو بسته و حبل رجا گسسته و از قيد ماسوی رسته و به تير جفا خسته و گهی در شب تار همدم چشم اشکبار و ناله زار و قلب آتش بار و گهی صريخ و ضجيج و عويل برآرد و گهی افسرده و پژمرده و آزرده اوقات گذراند و اين احزان و آلام و تأثّر و تحسّر و پژمردگی و آزردگی از اين است که چگونه ياران وفا در ميدان شهادت کبری جام صفا نوشيدند و به موهبت کبری رسيدند و به ملکوت ابهی پريدند غلغله در ملأ اعلی افکندند و هلهله در افق ابهی انداختند و ما بی نوايان محروم و مأيوس و مغموم و مهموم در عالم خاک باقی و برقرار. چه حسرتی است اعظم از اين و چه محنتی است اکبر از اين فوجماله المشرق من افق الغيب علی بصائر اهل الوفآء انّ القلب مضطرم و انّ الدّمع منسجم و انّ الصّبر منصرم من عدم الفوز بهذا الفيض المبين و عليک التّحيّة و الثّناء.
(145)
... اگر از مصائب و بلايای عبدالبهاء پرسش نمائی بحری است بی کران و پر موج و طوفان ولی عبدالبهاء در نهايت سکون و قرار و به غايت سرور و فرح و انبساط بلکه جشنی است آراسته و بزمی است زينت يافته و اميدوارم که جام لبريز شهادت در نهايت جشن و بزم به دور آيد و سرمست آن باده گردم. امّا شما بايد نظر به بلايای عبدالبهاء نکنيد قوّت و اقتدار بنمائيد و مقاومت جهانيان کنيد و به جهت محبّت عبدالبهاء تحمّل شماتت اعدا و ملامت دشمنان بفرمائيد در هر حال دل و جان من با شماست چه در اين جهان و چه در جهان بالا...
(146)
ای ثابت بر پيمان نامه شما که به تاريخ نهم رمضان بود رسيد فی‌الحقيقه در سبيل الهی به مشکلات چندی گرفتار شديد ولی ضرر ندارد اين دليل قربيّت درگاه و مقرّبی بارگاه الهی است چنانچه شاعر گفته:
هر که در اين بزم مقرّبتر است 		جام بلا بيشترش ميدهند
قدری در مصائب و بلايا و محن و رزايای عبدالبهاء فکر کن هر تلخی شيرين گردد و هر سمّی شهد و شکر شود و انّی اشکر اللّه علی هذه المصائب و البلايا بلايا مگو عطايا است رزايا مگو شأن اهل وفا است والّا در اين بيشه دنيا گاو و ميش در جستجوی گياه و حشيشند و در نهايت راحت و خوشی در اين چراگاه ميچرند ولی چه ثمری و اثری مردان ميدان آنانند که هزار بار گران بردارند تا گوئی از اين ميدان بربايند عبوديّتی به آستان نمايند و خدمتی به راستان فرمايند عَلَم توحيد برافرازند و به ابدع الحان و انغام آهنگ خوشی بنوازند...
(147)
هوالله
ای ثابت بر پيمان هرچند تحرير و تقرير فرصت نيست و حضرات مدّتی در اندرون بودند و به چشم خود مشاهده کردند که اکثر شبها تب عارض و روز جسد ملتهب باوجود اين عبدالبهاء دقيقه‌ای آرام نداشت و به خدمت دوستان الهی مشغول و به عبوديّت آستان مقدّس مألوف و باوجود اين همواره به ياد تو مسرورم...
(148)
هوالله
ای ثابت بر ميثاق محزون مباش در فکر صدمات و بلاياء عبدالبهاء افت ملاحظه مينمائی که جميع احزان حکم قطره و اين حکم بحر دارد بايد صبر و تحمّل نمود و توکّل کرد نقلی نيست،
ما که داديم دل و ديده فدای ابهی 	گو بيا سيل و غم و خانه ز بنياد ببر
ان شاء اللّه بنيان بنيادش روز به روز قويتر ميگردد و شديدتر ميشود مقصود اين است نبايد افسرده شد...
(149)
هوالله
يا غافری و يا عفوّی انّی اعفّر وجهی و اغبّر جبينی بترباء فناء حضرة قدسک مستدعياً فيض عفوک و احسانک و جودک و امتنانک لعبدک الّذی رجع اليک و حلّ برحاب عفوک و غفرانک الهی الهی اعف عنه و اغفر له کرامة لابنه الّذی خدمک فی ايّامک و سعی فی نشر نفحاتک و جمع عصبة من اسرائيل فی محافل الذّکر و اشتغل بمحامدک و نعوتک و ما اراد بذلک الّا اعلآء امرک و علوّ کلمتک و نشر ذکرک و حشر عباد فی ظلّ لوائک ای ربّ اغفر اباه و اجره فی جوار رحمتک الکبری انّک انت العطوف الرّؤوف العفوّ الغفور.
ای بنده جمال ابهی محرّره آن جناب تلاوت شد نفحه احزان استشمام گشت محزون مشو مغموم مگرد مخمود منشين مسرور باش و محظوظ زيرا موهبت کبری جلوه نموده و سجن عبدالبهاء محکم گشته اين حبس نيست آزادی است و اين زندان نيست ايوان است و اين محکوميّت نيست روحانيّت است و اين سختی نيست بشارت است و اين محصوريّت نيست حرّيّت است من اميدم از عنايات جمال ابهی بيش از اين است اين که نقلی نيست روح و ريحان است بلکه سير گلگشت جنان است آنچه سبب احزان است عسرت ياران است اميد از موهبت الهيّه چنين است که روزگاری شکرين پيش آيد و آسايش و راحتی به جهت شما فراهم شود اگرچه راحت جان و کام دل و آسايش وجدان در خدمت آستان است اگر اين موهبت ميسّر گردد هر معسوری ميسور شود و هر تلخی شيرين گردد زهر درياق شود و نيش نوش گردد چندی به اين خدمت مشغول بوديد و احبّای کليمی را جمع مينموديد و دلالت و هدايت ميکرديد و حال چقدر خوش است که روش مألوف پيش آيد و در طريق معروف سلوک گردد و عليک التّحيّة و الثّناء.  ع ع
(150)
 هوالله
ای مظلوم مظلوميّت عبدالبهاء بر مظلوميّت کلّ غلبه نموده زيرا مظلومين آفاق اگر هدف تيری گردند امّا سينه عبدالبهاء آماج صد هزار سهم و سنان است از هر طرف تيرباران است به عدد نيايد و شمارش نتواند از جهتی امم و ملل قديمه هر يک را تيری در شصت و از جهتی امّت يحيی که به نهايت بی حيائی شمشير و تيغ روا دارند و از جهتی ناقضان بی وفا که هر مصيبتی را به جهت عبدالبهاء آرزو کنند و دمی آسوده نگذارند ديگر ملاحظه نما يک نفس و اين همه اعداء و يک سينه و اين همه تير جفا و فکر کن که ايّام چگونه ميگذرد پس تو به مظلومی نام خويش راضی باش و شکر خدا کن و عليک التّحيّة و الثّناء. ع ع
(151)
... انصاف بدهيد که اين فريد وحيد در چه طوفان عظيم گرفتار و در چه مصائب بی مثل و نظير مبتلا و بی غمخوار سهام بی‌امان از جميع اعداء جمال مبارک از جميع جهان پرتاب و سيوف ملل مسلول و بی حساب هجوم از هر مرز و بوم اعتراض و تعرّض چون دائره محيطه بر مرکز احزان و آلام چون غيث هاطل مستمرّ مشکلات و معضلات بی حدّ و حصر مشاغل و متاعب چون امواج بحر تحرير و تقرير متتابع روز و شب حتّی وقت سحر وجود در نهايت ضعف تأثيرات فرقت حضرت احديّت مغز استخوان را گداخته و حسرت و کدورت در احشاء آتش افروخته با چشمی گريان و جگری سوزان و ناله و فغان همدمم باوجود اين چه تسلّی خاطر دارم مگر آن که ملاحظه نمايم که رشته الفت الحمد للّه پيوسته و اساس محبّت بين کلّ راه تشتّت بسته و بساط تخلّف منطوی و علائم تخالف متواری و نور وحدت منجلی اگر ديگران را بلايای اين عبد مستولی گردد آن وقت قدر عافيت معلوم شود. قسم به جمال قدم که خاک قدم هر يک از احبّاء شدم و ابداً نه قولاً نه فعلاً تعرّضی به نفسی از متزلزلين نمودم و ابداً تکليف جزئی به شخصی نکردم و گفتم هر نوع خواهش و ميل شماست مجری داريد ولی من را مشغول ننمائيد و از اعلاء کلمة اللّه منع ننمائيد هرچه ميخواهيد بگوئيد و آنچه ميخواهيد بکنيد کاری به من نداشته باشيد همچو گمان کنيد که من خلق نشده‌ام باوجود اين ناله و فرياد است و داد از بيداد باز تحمّل ميکنم دوری نمينمايم هر کس از من دور ميشود نزديک ميشوم استکبار مينمايد خضوع و خشوع ميکنم راضيم صد هزار تير بر سينه من خورد و بر کسی غبار ننشيند از شدّت غصّه ناتوان شده‌ام...
(152)
هوالله
ای ياران عبدالبهاء خوشا خوشا که مفتون دلبر ابهائيد و مجنون آن معشوق ملأ اعلی منجذب نفحات قدسيد و مشتعل به نار محبّت اللّه رياحين گلشن هدايتيد و مصابيح اوج عنايت مظاهر الطافيد و مواقع نجوم عرفان مستغرق بحر جوديد و در درگاه احديّت از اهل سجود حمد کنيد خدا را که از فيض يختصّ برحمته من يشاء نصيب برديد و از بحر ذلک من فضل اللّه يؤتيه من يشاء بهره برديد حال بايد در نهايت تنزيه و تقديس سلوک و حرکت نمائيد و به وصايا و نصايح جمال مبارک روش و رفتار کنيد تا دشمنان دوست شوند و متوحّشان انس گيرند و خفتگان بيدار شوند و غافلان هوشيار گردند.
ای ياران بايد به نهايت حلم و سکون رفتار کرد و صبر در جميع شئون نمود بدگويان را مدح و ستايش کرد و بدخواهان را خيرخواه شد خونخواران را خوشرفتار شويد و درندگان را از درندگی برهانيد اگر تيغ و شمشير زنند شهد و شير دهيد و اگر تير جفا روا دارند مهر و وفا بنمائيد اگر خار شوند مانند گُل جلوه نمائيد و اگر غراب شوند مانند بلبل بسرائيد خاطری ميازاريد و جانی مرنجانيد. ملاحظه نمائيد که اين مسجون چقدر تحمّل اذيّت گوناگون نمايد باوجود آن که ناقضان هر تيری که در ترکش داشتند پرّان نمودند و هر تيغی که در نيام داشتند از غلاف درآورده بر جسم و جان زدند زهری نماند که نچشاندند اذيّتی نماند که روا نداشتند حتّی لوحی که در حقّ يحيی نازل صفحه اوّل را قطع نموده و لوحی در حقّ اين عبد نازل صفحه ثانی قطع نموده صفحه اوّل لوح اين عبد را با صفحه ثانی لوح يحيی وصل کرده بر روی قطعه‌ای چسباندند و چنان بنمودند که يک لوح است و به اثر قلم اعلی است و آنچه در حقّ يحيی بود به اين مسجون روا داشتند و به اطراف فرستادند باوجود اين من صبر و تحمّل نمايم و تا به حال به قدر امکان رعايت کنم و اعانت نمايم روش و سلوک اين عبد را مجری داريد تا سبب موهبت کبری گردد. ع ع
(153)
ای بنت ملکوت نامه رسيد معانی منبعث از قلبی پاک بود و جانی تابناک شکر کن خدا را که به حقيقت پی بردی و از چشمه حيات نوشيدی منجذب کلمة اللّه گشتی و مقتبس از نار موقده در طور سينا شدی بلايا و مصائب وارده بر عبدالبهاء مانند کتابی است و تو بر ورقی اطّلاع يافتی اگر مطّلع شوی ملاحظه نمائی که نفسی يک روز طاقت تحمّل آن ندارد عبدالبهاء از بدو طفوليّت تا به حال به اين بلايا مبتلا ولی الحمد للّه به محبّت بهاءاللّه تلخی اين زهر شيرينی شهد دارد ابداً ملال و کلال نياورد بلکه روز به روز آرزو ازدياد گرديد زيرا در سبيل الهی بلا عطاست و فنا بقا از خدا خواهم که به زودی بهائی حقيقی گردی و چنان روشن گردی که سراج انجمن شوی...
(154)                                               
يا امة البهاء اگر بدانی که چه عنايتی از حقّ به تو شده و مورد چه الطافی البتّه بال و پر بگشائی و از سرور و فرح پرواز نمائی اميدوارم که در افق عزّت ابديّه ستاره درخشنده گردی و در انجمن دختران عالم سراج روشن شوی روشنائی جهان نور محبّت اللّه است.
ای امة البهاء طوفان بلا بسيار شديد است و عبدالبهاء در خطر عظيم باوجود اين در نهايت سرورم تو نيز چنين باش تا مؤيّد به نور مبين گردی. ای امة البهاء وکتوريا ايمپراطوريجه هند و ملکه انگلند بود کوکبش غروب نمود و شمعش خاموش گشت امّا تو خاموش نشوی و غروب ننمائی زيرا به نار محبّت اللّه برافروختی. ای امة البهاء اگر بشنوی که عبدالبهاء هدف تير جفا گشت يا در صحراء بی نام و نشان شد يا در قعر دريا قرار يافت اين من باب تمثيل است البتّه فتور مياور بلکه ندا بلندتر کن و شعله شديدتر زن مريم مجدليّه بعد از مسيح چه کرد آن چنان کن...
(155)
هوالله
ای بشير الهی اگر بدانی که در چه حالتی به ياد تو مشغولم البتّه زبان به شکرانه الهی گشائی که اين عبد باوجود صد هزار آلام و محن به ياد تو مانند چمن بخندد و تبسّم کنان اين نامه نگارد. جناب منشادی نظر به حکمت روانه مصر شدند و مکاتبه بسيار مشکل گشته زيرا از جميع جهات در صددند که نامه ها را بدست آرند و راهنما جناب اخوی مهربان باوجود اين من به ذکر تو مشغولم تا بدانی که چقدر عزيزی. مختصر اين است که عواصف و قواصف امتحان در اشدّ هبوب و ما جانی در دو کف گرفته به نهايت آمال آرزوی ايثار مينمائيم باوجود اين امر در دست حيّ قدير است کلّ الأمور فی قبضة قدرته اسير و انّ ذلک عليه سهل يسير.
احبّای الهی بايد از هر وقوعاتی دلتنگ نشوند و نفسی را متّهم ننمايند جميع اين امور از مساعی اخوی مزبور است و فی‌الحقيقه سعيش مشکور زيرا سبب شده که در هر نفسی در محبّت الهی جام تلخی ميکشيم و سمّ قاتلی ميچشيم اگر او نبود اين فضل موفور معسور بود الحمد للّه حال ميسور شده فساد و فتنه در نهايت اشتداد ولی ما را اميد به فضل الهی تا خدا چه خواهد و قضا چه امضا نمايد و عليک التّحيّة و الثّناء.  ع ع
(156)
... امّا مسئله بلايای اين عبد احبّای الهی بايد خود را مشغول به تأثّرات قلبيّه ننمايند زيرا من به بلايا و محن و رزايا خو کرده‌ام و چون اخوان به جفا برخاستند و جدا شدند من با بلايا و رزايا عقد اخوّت بستم حال الحمد للّه چنين برادران عزيزی دارم و فی‌الحقيقه مونس و انيس منند و سبب تسلّی قلب اگر اين آلام و محن نبود ما را در سبيل الهی چه خدمتی و در آستان مقدّس چه عبوديّتی اوقات بيهوده ميگذشت ثمر و نتيجه نداشت حال الحمد للّه شجر وجود را ثمری و آه و ناله سحرگاهی را اثری از اين جهت نبايد ياران الهی متأثّر و محزون بمانند بلکه به خدمت خود پردازند و به جان و دل بکوشند و جانفشانی نمايند بقعه مبارکه لابدّ در جميع احيان مورد طوفان است گاهی خفّت يابد و گاهی شدّت جويد مقصود اين است اين عيش و طرب مستمرّ است و الحمد للّه منتج و مثمر ديگر چرا بايد آه و فغان نمود و با چشم گريان و قلب سوزان همدم جزع و فزع گرديد. حضرات حواريّون حضرت مسيح روحی له الفداء را بر فراز دار ديدند اگر چنانچه به آه و انين مشغول ميشدند چگونه آفاق را به رايحه محبّت اللّه معطّر مينمودند اين بود که متّفق و متّحد شدند و يوم صعود شمس حقيقت را از افق ابدی مشهود ديدند و به خدمت پرداختند و جهان را منوّر کردند پس معلوم شد که مصائب وارده بر مظاهر مقدّسه الهيّه نيز نبايد سبب تأثّرات شديده گردد تا چه رسد به امثال ما، به قول ملّا عبدالرّحيم مرحوم امّا جوهر الکلام و نبض المسئله اين که بايد احبّای الهی به نشر نفحات مشغول شوند نه به اساله عبرات و نه مشغوليّت به آه و حسرات و نه استغراق در بحر سکرات اين است حقيقت حال...
(157)
هوالله
ای ثابت بر پيمان نامه‌‌ای که به جناب منشادی نگاشته بودی ملاحظه گرديد مژده روح و ريحان ياران داشت و ثبوت بر عهد و پيمان و انجذاب به نفحات رحمان قرائت مکتوب سبب سرور اين مسجون شد. از بلايا و محن عبدالبهآء اظهار حزن و تحسّر بيمنتهی نموده بوديد و حال آن که اين بلا نيست عطا است زندان نيست ايوان است قعر چاه نيست اوج ماه است سجن نيست گلستان است آنچه مصائب و بلايا بيشتر گردد فرح و سرور قلب عبدالبهآء ازدياد يابد. آتش آب است و سمّ نقيع بارد و شراب زخم مرهم است درد درمان موت حيات است قتل نجات.  لهذا احبّا بايد در نهايت استقامت و ثبات به نشر نفحات و ترتيل آيات و تلاوت کلمات و بيان حجج بالغات و اقامه براهين واضحات و فرح و مسرّات مشغول باشند در بقعه مبارکه هر واقعه که واقع گردد موهبت محض است و عنايت صرف لهذا ابداً از اين وقايع ملول مگرديد محزون نشويد الحمد للّه فضل و عنايت جمال مبارک بندگان خويش را مقام و موقعی عنايت فرموده که در حصن حصينند و محفوظ و مصون بين العالمين اگر جميع من علی الأرض بشورند و بکوشند و با سهام و سنان هجوم نمايند ضرری نرسانند زيرا اين نفوس به الطافی مشمول که ذلّت آنان را عين عزّت است و بلا موهبت کبری و سبّ و لعن ستايش در هر انجمن حبس آزادی است و اندوه شادی قتل حيات و موت زندگانی در اين صورت که ميتواند ضرر برساند استغفراللّه عن ذلک در دو جهان آنان را شادمانی است و کامرانی پاکی و آزادگی روح و ريحان است و نعمت و موهبت بی‌پايان و عليک البهآء الأبهی.  ع ع
(158)
هوالله
ای ياران عبدالبهاء جان جويای جانان است و دل بيزار از عالم آب و گل روح منجذب است و قلب ملتهب در چنين حالتی و بشارتی و مسرّتی اين اسير زندان به ياد ياران شادمانی نمايد و روح و ريحان يابد ملاحظه فرمائيد که نفحات محبّت اللّه چگونه مستولی گشته و احاطه نموده عبدالبهاء در حالتی که آرزوی آن دارد که هر يک از احبّای الهی را جان فدا نمايد و قربان گردد ياليت کنت شعرة فی ابدان الأحبّاء ياليت فديت بروحی و ذاتی الأصفياء ياليت سفک دمی فی سبيل الأولياء ياليت تقطّع جسمی ارباً ارباً فی محبّة الأتقياء چه نگارم و چگونه شما را بستايم شما مفتون روی آن دلبريد و مجنون آن موی معطّر آواره کوی اوئيد و تشنه جوی او و سرمست هوی او و دلداده خوی او اميدوارم که در شرق و غرب اين فضائل و خصائل ياران واضح و عيان گردد و برهان تجلّی حضرت رحمن شود انّ ربّی يؤيّد من يشاء علی ما يشاء و ماتشاؤون الّا ان يشاء اللّه و يختصّ برحمته من يشاء و ذلک من فضل اللّه يؤتيه من يشاء انّ ربّی لعلی کلّ شیء قدير.  ع ع
(159)
... ای ياران مهربان هر دم که به ياد حبيبان پردازم جان راحت يابد و وجدان مسرّت جويد زيرا عبدالبهاء را فرح و شادمانی و سرور و کامرانی به ذکر و ثنای نفوس ربّانی است و چون حضرت احديّت مقدّس از ذکر و ثناست و منزّه از محامد و نعوت اولی‌النّهی پس ياد ياران ذکر رحمان است و محبّت دوستان انجذاب به نفحات حضرت يزدان.
تهنيت آزادی اين مسجون و تبريک حصول راحت و سکون فرموده بوديد ولی عبدالبهاء را سلاسل و اغلال طوق پادشاهی است و کند و زنجير سرير سلطنت آسمانی تنگنای زندان فضای ايوان است و مضيق سجن و بند گلشن و گلستان بلکه بلا عين عطا است و مشقّت و عنا راحت کبری زيرا راحت و رخا تضييع اوقات است و آسايش و صفا ساقط النّتيجه در دو دنيا ولکن محنت در راه حقّ منحت است و زحمت عين رحمت کأس بلا ساغر سرشار صفا است و سمّ ردی شهد بقا زيرا نتيجه حيات است و سبب نجات عاقبت آسايش و خوشی خسران و زيان است و نهايت زحمت و مصيبت در سبيل حضرت احديّت سود بی پايان چون ايّام امن و امان به خاطر آيد خمودت آرد و چون اوقات صدمه و انقلاب به ياد آيد قلب انبساط و انشراح جويد هر دو گذشته و منتهی گشته ولی تفاوت ره از کجاست تا به کجا.
باری مقصود اين است که پيش دل و جان خويش را به اين خوش مينموديم که الحمد للّه مظلوميم و در قعر زندان و سجون در قيد و بنديم و در سبيل حقّ ضعيف و مستمند حال دل به چه خوش داريم و به چه حالی مسرور گرديم باوجود اين از تهنيت ياران مسرّت حاصل و از تبريک دوستان شادمانی کامل واصل از فضل جمال ابهی اميد شديد داريم که باز جامی سرشار به دور آيد و اين آزادی به سلاسل و اغلال انجامد و اين فتح قريب به اوج صليب منتهی گردد و اين راحت کبری به مصيبت عظمی مبدّل شود تا جان راحت يابد و وجدان آسايش جويد و دام و شست به ميان آيد و تسلّی کلّی به دست آيد هذا ما اتمنّی و ابتغی و ادعو و ارجو به ربّی الرّحمن الرّحيم. ای ياران الهی وقت آن است که به نهايت مهربانی پردازيد و به خُلقی رحمانی با نوع انسانی بسازيد هر صغيری را پدر مهربان گرديد و هر کبيری را خادم صادق از دل و جان مريضان را طبيب شويد و خائفان را پناه عجيب گرديد مجير فقير شويد و معين ضعيف گرديد خيرخواه هر بدخواه شويد و مرهم هر زخم جگرگاه گرديد اعدا را احبّا شويد و جفاکار را وفادار گرديد اين است صفت بهائيان اين است روش روحانيان اين است طريقت ربّانيان اين است حقيقت سبحانيان اين است شريعت اهل عرفان...
(160)
... عبدالبهاء را زندان ايوان است و قعر چاه اوج ماه در سبيل جمال مبارک چنين خواهم و اگر زنجير و تيغ و شمشير در ميان نيايد چگونه اهل وفا از اهل جفا ممتاز گردند بلکه جميع يکسان خواهند بود اين زخم را مرهمی جز سهام بلا نه و اين درد را درمانی جز جام جفا نه من از خدا ميطلبم که دمی نياسايم بلکه شب و روز در محبّت جمال مبارک روحی له الفداء جام گلگون خون دل بياشامم و در هر نفسی هزار جفا از هر ناکسی مشاهده نمايم گهی قعر زندان را بيارايم و گهی در زير زنجير بياسايم و نهايت به فضل و عنايت جمال مبارک روی و موی را به خون خويش بيالايم...
(161)
... الحمد للّه به فضل و عنايت جمال مبارک عوارضی که عارض بود زائل شد و شما آرزوی آن نموده بوديد که اين عوارض از من زائل گردد و انتقال به شما يابد حال به فضل حقّ زائل شد و انتقال به شما نيافت زيرا عبدالبهاء را نهايت آرزو آن است که در جميع مراتب فدای ياران گردد نه اين که ياران فدای او شوند اگر مخيّر شوم که بلائی به ياری عارض گردد يا بر نفس خودم البتّه شقّ ثانی را اختيار نمايم و مسرور و خوشنودم. مختصر اين است که الحمد للّه در نهايت صحّت ايّامی در اقليم يوسف کنعانی ميگذرد و مشغول به عبوديّت آستان مقدّسم...
(162)
هوالله
ای امين عبدالبهاء چند روز است که وارد پورتسعيد شده‌ايم و حضرات مسافرين يعنی چهل نفر يک دفعه وارد مشغول به آنها هستيم آنچه ستايش در حقّ ياران هر جا مرقوم نموده بودی سبب روح و ريحان گرديد عبدالبهاء را در اين جهان سرور و فرحی جز به نفحات معطّره گلشن قلوب احبّا نمانده در يوم ظهور سرور به مثول حضور مجلّی طور داشت لکن بعد از آن که شمس حقيقت در افق پنهان و غيب امکان متواری گشت ديگر شادمانی جز به ترقّيات روحانی ياران رحمانی ندارد لهذا هر وقت که در نامه خويش ستايش از ياران و اماء رحمن مينمائی سبب نهايت مسرّت ميگردد جناب حاجی غلامرضا فی‌الحقيقه در خدمت جانفشانی مينمايد طوبی له و حسن مآب و عليک و عليه البهاء الابهی...
(163)
... امّا احوال من شبها خواب ندارم ولی تب عصبی خفيف است اين اهميّتی ندارد بلکه آنچه مهمّ است اين است که به رضای الهی و خدمت آستان ربّانی موفّق گرديم و به کلّی خود را در انوار امر اللّه مستغرق نمائيم در سبيل ملکوت پوئيم و اسرار ملکوت گوئيم بايد شب و روز دعا و مناجات کنيم و تا نفس اخير به عبوديّت ربّ الأرباب پردازيم و عليک البهاء الابهی، عبدالبهاء عباس...
امروز قوّه ميثاق نفوس را به جذب و حرکت ميآرد نه به اوهام اگر نفسی در ميثاق متزلزل گردد ديگر به چه اعتنا نمايد مخمود شود مأيوس گردد نهايت اين است که گُودمَنْ گويد پس انسان هرچه در ميثاق ثابت تر نابت تر مرکز نقض چقدر عزيز بود مسجود کلّ بود حال به چه حالی گرفتار. باری اميدوارم که به هر ناقضی رسی او را ثابت کنی و به هر مخمودی رسی او را مشتعل نمائی و به هر ساکتی رسی او را ناطق کنی...
(164)
ای نيّر نورانی جناب سينا رجای ذکر شما نمود و حال آن که دائماً در نزد اين عبد مذکوری و در انجمن الهی معروف و مشهور احتياج به ذکر ظاهری نه ولی چه نمايم جناب سينا چنين امر ميفرمايد من نيز آرزويم چنين که مطيع اوامر بندگان جمال مبارک باشم و اين اطاعت چقدر شيرين است و اين خضوع و خشوع و محويّت چقدر حلاوت دارد به جان عزيزت قسم که هر وقت اطاعت نفسی از احبّای الهی نمايم مدّتی فرح و سرور دارم. اين حرفهای متفرّقه بود آنچه مختصر و مفيد است اين است که آن جناب به جان و دل بکوشيد که روز به روز الفت و اتّحاد احبّا ازدياد يابد و تا توانيد مجامع تعليم را گرم نمائيد که ياران روحانی در نهايت حکمت و کاردانی به نشر نفحات الهی پردازند و عليک التّحيّة و الثّناء.
(165)                                               
ای ياران مهربان در اين صباح پر فلاح مشرق از افق جان عبدالبهاء به ياد روی و خوی آن محرمان خلوتگاه حضرت يزدان در نهايت روح و ريحان و تضرّع‌ کنان از آستان خداوند مهربان به جهت مشتاقان طلب عون و صون و عنايت مينمايد يمين به صبح مبين مينمايم که دقيقه‌ای از فکر و ذکر ياران ديرين آن دلبر دلنشين فراغت ندارم و به کمال ضراعت به درگاه احديّت مراجعت ميکنم که ای معشوق اين شيدائيان و مقصود اين سودائيان پريشانيم جمعيّت خاطری عطا فرما مستمندانيم توانگر کن دردمنديم درمانی عنايت نما مجروح و موجوعيم مرهمی مرحمت فرما گمگشتگانيم هدايت کن تشنگانيم سيراب نما آشفتگانيم راحت و سکون ده ذليليم پرتو عزّت بخش افتادگانيم دستگير شو آزردگانيم شادمانی بخش افسردگانيم حرارت و شوقی عطا فرما به خدمت دوستانت موفّق نما و به عبوديّت يارانت مؤيّد کن. اين است منتهی آرزوی دل و جان، اين است منتهی آمال جنان و وجدان. ان شاءاللّه موفّق و مؤيد ميشويم چه سلطنتی اعظم از اين و چه ديهيم و افسری اشرف از اين ملاحظه نمائيد که فرق عبدالبهاء به اين تاج گرانبها از فرقدان گذشته و جبين اين ذليل به اين پرتو جليل آفاق را روشن نموده و سيعلمون الکلّ عزّة العبوديّة فی عتبة البهاء و عليکم الثناء.  ع ع
(166)
هوالأبهی
يا علی اعلم حقّ اليقين انّ اسمی عبدالبهاء و سمتی عبدالبهاء و صفتی عبدالبهاء و لقبی عبدالبهاء و شهرتی عبدالبهاء و حقيقتی عبدالبهاء و کينونتی عبدالبهاء و ذاتيّتی عبدالبهاء و سرّی عبدالبهاء و علانيتی عبدالبهاء و ظاهری عبدالبهاء و باطنی عبدالبهاء و اوّلی عبدالبهاء و آخری عبدالبهاء و قلبی عبدالبهاء و روحی عبدالبهاء و فؤادی عبدالبهاء و جسدی عبدالبهاء و بصری عبدالبهاء و سمعی عبدالبهاء و نطقی عبدالبهاء و فکری عبدالبهاء و ذکری عبدالبهاء و حفظی عبدالبهاء و ادراکی عبدالبهاء و مخيّلتی عبدالبهاء و ملکوتی عبدالبهاء و جبروتی عبدالبهاء و ناسوتی عبدالبهاء و لاهوتی عبدالبهاء و هاهوتی عبدالبهاء و کعبتی عبدالبهاء و حلّی عبدالبهاء و حرمی عبدالبهاء و قبلتی عبدالبهاء و مشعری عبدالبهاء و منائی عبدالبهاء و عرفاتی عبدالبهاء و مسجدی الحرام عبدالبهاء و مسجدی الأقصی عبدالبهاء و غايتی القصوی عبدالبهاء و سدرتی المنتهی عبدالبهاء و ملاذی عبدالبهاء و ملجئی عبدالبهاء و کهفی عبدالبهاء و حصنی عبدالبهاء و منيتی تسميتی عبد عبدالبهاء و بغيتی شهرتی رقّ رقّ البهاء هذا مذهبی و دينی و مشربی و مخبری و اقراری و اعترافی کما قال القائل اصمّ اذا نوديت باسمی و انّنی اذا قيل لی يا عبده لسميع.  عبدالبهاء عباس
(167)
... آنچه عقيده اين عبد فانی است آن است که حضرت اعلی نقطه اولی روحی له الفداء آفتاب جهان بالا مطلع ربوبيّت بود و مبشّر به جمال قدم و جمال مبارک اسم اعظم شمس حقيقت نيّر ملأ اعلی من يظهره اللّه روحی لعباده الفداء و امّا اين عبد عبدالبهاء و هذا سمتی و صفتی و لقبی و اکليلی بل غايتی القصوی و مسجدی الأقصی و بيش از اين کلمه حتّی ذکر بنوّت يعنی ابنی جائز نه هر کس از مقام اين عبد سؤال نمايد در جواب بفرمائيد عبدالبهاء و آنچه بيش از اين بيان خواهد ابداً تجاوز جائز نه هذا مقامی و شأنی و رتبتی و موهبتی و استفاضتی و اقتباسی و استجلائی و نور وجهی و قرّة عينی.
ای منجذب به نفحات الهيّه سرمست جام بهائی باش و پرنشئه از باده الهی در اين بزم جشنی برپا کن و در اين رزم صف جنگی بيارا فارس ميدان باش و شمع شبستان قدح روحانی به دست گير و در اين محفل رحمانی رقصی کن و مدّعيان پرهوس را شکستی ده تا آئين يزدان زينت جهان گردد و جلوه به کيهان نمايد عاشقان جمال ابهی پرشور شوند و عالم وجود را به حشر و نشور آرند اين است نصيحت عبدالبهاء فاستمع بها انّ ربّک لرحمن رحيم.
(168) 
ای دو ثابت بر پيمان تحرير سبب تسرير قلوب بود و مضمون نشئه رحيق مختوم بخشيد زيرا اعتراف به وحدانيّت و فردانيّت الهيّه و عبوديّت محضه اين عبد رقيق جمال ابهی بود اين ذکر عبوديّت چه آهنگ خوشی بود که اين سرگشته سودائی را فرح و سرور نامتناهی بخشيد و اين چه گلبانگ روحانی بود که اين طير فانی را به اوج رحمانی پرواز داد زيرا عقيده صميمه عبدالبهاء اين است که نقطه اولی حضرت اعلی روحی له الفداء مظهر ربوبيّت عظمی و مبشّر به جمال ابهی و شمس حقيقت و کينونت فردانيّت و جلوه الوهيّت نيّر اعظم جهان بالا جمال ابهی و عبدالبهاء بنده ضعيف فانی آن دو کوکب بيهمتا هذا جوهر حقيقتی و ساذج کينونتی و ذاتيّة هويّتی و من لم يعتقد بهذا انّه تاه فی بيداء الاوهام. ای احبّای الهی آنچه عقيده اين عبد است بايد کلّ معتقد به آن گردند و ابداً تأويل و تفسيری ننمايند آنچه صريح عبارت است همان معتقدبه باشد تا حصن حصين امر اللّه از آفت اختلاف مصون گردد و کلّ يک فکر و يک ذکر و يک اعتقاد گردند و از احبّای الهی استدعا مينمايم که هيچ ذکری بر اين فکر و اعتقاد نيفزايند به همين کلمه اختصار کنند و عبدالبهاء را به آن بستايند و عليکما التّحيّة و الثّناء.
(169)
اللّه ابهی
يا من توجّه الی ديار اللّه فی صون حماية اللّه فديت بروحی کلّ من قام بالعبودية للعتبة السّامية العليا چنين معلوم ميگردد که در ديار الهی احبّای رحمانی هريک در مقامات عرفان نسبت به اين عبد بيانی مينمايد و نعوت و محامدی عنوان ميکند جمال قدم روحی لمن قام لعبوديّته الفدا در مقام نعت و ستايش حضرت سيّدالشّهداء عليه السّلام تربت طاهره‌اش را ستايش ربّ الارباب فرمايد و اين نظر به نسبتش به آن نفس مقدّس است ولی از آن جائی که مدارک عرفان مختلف لهذا بايد کلّ احبّای الهی رجوع به کلمه واحده نمايند تا کلّ در ظلّ کلمه توحيد استقرار يابند و آن کلمه بيان اين عبد است آنچه اين عبد ميگويد و يا مينويسد بايد به آن تمسّک نمايند اين عبد از جميع اسماء و صفات و القاب عاری و فراری و اسم و لقب و کنه و ذات و صفت و رسم عبدالبهاء است يعنی عبوديّت محضه صرفه حقيقيّه الّتی لاتقبل لا تأويلاً و لا تفسيراً و لا تحويلاً و لسان احبّای الهی بايد ترجمان لسان اين عبد باشد و قلمشان ترجمان قلم اين عبد فلايخاطبنی و لايذکرنی احد الّا بهذا النّعت العظيم هذا هو النّعت الّذی ينشرح به صدری و يفرح به روحی و ينعش به قلبی و يخضرّ به عودی و يتعطّر به مشامی و يتنوّر به وجهی و تقرّ به عينی و تلتذّ به اذنی و ليس لی اسم و لا رسم و لا نعت و لا صفة و لا لقب و لا ثناء الّا هذا الذّکر الحکيم.
از جميع احبّاء رجای اين عبد اين است که شب و روز دعا نمايند که اين عبد به شروط عبوديّت جمال قدم موفّق گردد و البهاء عليک.  ع ع
(170)
من عبدالبهاء هستم حضرت بهاءاللّه بی مثل و نظير است کلّ بايد توجّه به بهاءاللّه در دعا نمايند اين است مذهب عبدالبهاء ثبوت بر ميثاق عبارت از محبّت و اطاعت امر عبدالبهاء است اين را اعلان نمائيد.
(171)
هوالأبهی
ای بنده صادق جمال ابهی حقّا که وفاپروری و جانفشان و در جانفشانی پر روح و ريحان از جناب محمود و سميّ حضرت مقصود مرقوم نموده بوديد که حجّت بر هر دو تمام شد اين نفوس را غرضی نبود ولی خرطوم ميرزا حسين بسيار طويل بود آنچه توانست افترا بر عبدالبهاء زد و به قدر مقدور به کمال نخوت و غرور القاء شبهات نمود ولی عجب در اين است که حضرات آن شخص بی تميز را از پيش شناسند و به اطوار و احوال او مطّلع و واقفند عبدالبهاء طعن کسی را نخواهد و زبان را به ذنب نفسی نيالايد ولی ايشان مطّلعند باوجود اين اذعان به قول شخصی چنين بسيار عجيب است.
مرکز نقض در اوّل پيالهء پردرد بود در يوم صعود علم خلاف آن عنود برافراخت و حرکت نامعقولی نماند مگر آن که مجری کرد بعد از صعود فوراً اختر خبر خلاف او را به خاور و باختر رساند و حال آن که عبدالبهاء شب و روز با چشمی اشکبار همدم و دمساز و شما حاضر بوديد بعد از مدّتی بهانه‌ای پيش گرفت که اين عبد استغفراللّه ادّعای امری اعظم از جمال مبارک نموده سبحان اللّه اين چه افترا است و چه هذيان جمال قدم و اسم اعظم اين عبد را از پستان عبوديّت شير داد و در آغوش عبوديّت پرورش فرمود از بدو حيات الی يومنا هذا کلمه‌ای که دلالت بر وجود داشت نه از لسان و نه از بنان من صدور يافت و به اين عبوديّت رخی روشن دارم و قلبی مانند گلزار و چمن ولکن مرکز نقض هنوز علقه و مضغه بود و می‌نوشت قد ظهر شمس اللّه الاکبر و کلّ شمس عنده من کلّ صغير اصغر و لاتقولوا درست لانّی کتبت هذا و کنت صغيرا.
ملاحظه نمائيد که باوجود اين عبارت که از تصنيف اطفال کوچه و بازار پست تر است چه ادّعائی نموده و چون چنين جسارتی کرد لوح بديع صادر اگر آنی از ظلّ امر منحرف شود معدوم صرف بوده و خواهد بود باوجود اين نصّ صريح چه جسارتی نمود و چه حسادتی کرد و به چه تهمتی برخاست و يری نفسه الآن قد وقع فی خسران مبين و النّار و لا العار اين است. امّا آن ستمکاران با صد هزار لشکر در اين صحرا جولان ميدادند و النّار و لا العار می گفتند امّا اين بيچاره به ذلّت کبری افتاده و خسران مبين در جبينش مجسّم گشته باوجود اين گردن راست گيرد و سينه بگشايد و مانند پهلوان نحشی قزوينی گشاد گشاد راه رود گاهی در کوچه و بازار و گهی درب دکّانهای اغيار بنشيند و سر بجنباند و النّار و لا العار گويد و يا حسرتا عليه من هذا الذّلّ العظيم از اتّباع عهد و ميثاق ننگ و عار دارد ولی از برای هر بيعار نهايت خضوع و خشوع نمايد خوب است احبّا بيايند تماشا نمايند...
(172)
ای جناب جذّاب اشعار قرائت گرديد هرچند مانند آب روان بود ولی مضمون موافق طبع عبدالبهاء نيامد ميدانی که من جز فناء محض و انعدام صرف و فقر بحت و عجز باتّ آرزو نداشته و ندارم نهايت آمال اين عبد اين است که به عبوديّت صرفه آستان مقدّس موفّق گردم و بارها مرقوم گرديد که هذا مسجدی الأقصی و هذا سدرتی المنتهی و هذا غايتی القصوی و هذا جنّتی المأوی، اگر ذکری از اين عبد خواهی مرقوم دار تراب آستان مقدّس، بنده درگاه احديّت، فانی در عبوديّت، سرگشته بيابان محبّت اللّه، گمگشته صحرای عشق الهی، سرمست باده عشق حقّ، منجذب انوار جمال مطلق از اين قبيل و مادون اين ابداً مقبول نيست اگر در اينجا بودی چوب موفوری ميزدم و عليک البهاء الأبهی.
(173)
هوالله
ای بنده جمال ابهی منظومه ملاحظه گرديد فصيح و بليغ بود ولی مطابق آئين عبدالبهاء نه و مضمون موافق عقايد عبدالبهاء نه زيرا عقيده حقيقيّه اين عبد اين است که جمال ابهی روحی لأحبّائه الفداء شمس حقيقت بود که در اين دور در نقطه احتراق اشراق نمود و جمال اعلی روحی له الفداء مبشّر اسم اعظم و ربّ اعلای جميع امم و اين عبد مظهر عبوديّت محضه صرفه جمال قدم من دون تأويل و تفسير و تلويح، اين است مقام من و مادون اين هر تأويلی غيرمقبول عند اللّه و عند عبدالبهاء.  ع ع
(174)
هوالله
... در نامه مرقوم اثر کلک مبارک چون نام عبدالبهاء برده‌ايد اوصافی و القابی مرقوم فرموده‌ايد که مختصّ به آستان مقدّس است اين عبد را اسم عبدالبهاء و لقب و اوصاف و نعوت عبدالبهاست و دون آن ابداً لايجوز اين اسم لائق و سزاوار و سبب فرح و سرور اين بنده آن آستان اميد چنان است محض سرور من به عبدالبهاء کفايت شود و من نهايت سرور را از شما دارم ولی ميخواهم بيشتر مسرور گردم جميع ياران را نيز چنين تنبيه نمائيد که کلّ من بعد به کلمه عبدالبهاء کفايت فرمايند تا اين قلب شادمانی يابد و اين روح به وجد و طرب آيد و در حقّ شما با قلبی در نهايت انبساط دعا نمايم.  ع ع
(175)
... حضرات ايادی بايد متّفق الکلمه باشند و متّحد الآراء و با هر يک در کمال محبّت و يگانگی و در نشر عبوديّت و اعلاء بندگی اين عبد به درگاه احديّت قيام نمايند و آنچه اين عبد مرقوم مينمايد ترويج کنند و در جميع احوال فکر اين باشند که ترجمان لسان اين عبد گردند ملاحظه نکنند که در الواح الهی در حقّ اين عبد توصيف عنايتی و نعت الطافی مذکور بلکه بيان اين عبد را ترويج کنند و آن اين است که جميع آيات الهيّه که در الواح و زبر رحمانيّه در حقّ اين عبد نازل کلّ يعنی عبدالبهاء جز اين معنی ندانم و غير از اين شرح و تفسير نخواهم و کلّ بايد اطاعت نمايند و هر ذکر از نعوت و محامد و ستايش و قصائد و توصيف و تعريف ناس که خارج بيان و تفسير اين عبد است مقبول نه.
ای اديب عشق آن نام دوست دردم را درمان است و زخمم را مرهم دل و جان شهد شيرين است و مائده شکرين چون غم و اندوه از هر طرف هجوم آرد به محض آن که آن نام مبارک را بر زبان رانم ظلمت غم نور صبحدم گردد و تلخی احزان تبديل به شيرينی مذاق دل و جان شود جسم مرده جان يابد و جان افسرده رائحه جانان استشمام کند، اللّه ابهی اللّه ابهی اللّه ابهی. ولی احبّاء نبايد پاپی کسی شوند و زبان به توهين يکديگر گشايند و اين امور را واسطه اختلاف کنند و عربده‌ای برپا کنند که قائل مخطئ است و يا ناقل مفسد چه که تحيّات اربعه از نصوص است ولی ايّام مبارک بين احبّاء تحيّت تخصيص يافت به اللّه ابهی و اين خصوصيّت باقی و برقرار لايتغيّر و لايتبدّل چه که اين عبد نحويّت شرب ماء ايّام مبارک را راضی به تغيير نه تا چه رسد به تحيّت، انّا کلّ عباد له و انّا کلّ بامره عاملون و بخصائص سنن ايّامه متمسّکون. باری قائل و ناقل هر اين دو تحيّت در ظلّ جمال مبارک و مؤمن و موقن و ثابت و راسخ البتّه هيچيک حقّ تعرّض ندارد و نزاع و جدال را بايد از ميان بردارند والّا هر دو طرف باعث اختلاف و نزاع و جدال و سبب احزان اين عبد گردند.  بگو ای احبّای الهی شب و روز بکوشيد و جان ايثار نمائيد و روح نثار کنيد تا نزاع و جدال را از بين عالميان برداريد و جهان را فردوس جنان کنيد و جهانيان را در جنّت ابهی آزاد نه اين که خود اين گونه امور را واسطه محاججه و اسباب مجادله و علّت مخاصمه نمائيد اعوذ باللّه من ذلک نستعيذ باللّه من غضب اللّه. به حقّ حقّ که تلخی اين اختلاف ارض طاء هر تلخی را در کام من شيرين کرد يا سبحان اللّه.  ع ع
(176)
هوالله
ای بنده جمال ابهی، عنوان نامه يا عبدالبهاء بود از اين خطاب نهايت سرور و فرح حاصل گرديد هيچ خطابی مورث روح و ريحان چون اين خطاب نه جان بشارت يابد دل مسرّت جويد صدر منشرح شود ديده بينا گردد و گوش شنوا شود تأخير جواب از کثرت مشاغل مجبره و ضعف مزاج بود البتّه معذور خواهيد داشت...
بعد از سجن اين زندانی اظهار حزن و حسرت نامتناهی نموده بوديد غم مخور مکدّر مباش اين زندان ايوان است و اين گلخن گلشن لامکان چاه اوج ماه است و قلعه حصين قصر بهشت برين زيرا سرور و حبور به دِل است نه به جسم، به جان است نه به مکان، عبدالبهاء را اين تنگی گشايش است و اين زحمت رحمت پروردگار و اين نقمت نعمت کردگار عذاب عذب است و مشقّت آسايش و راحت بلکه نهايت آرزو چنان است که اين گردن در تحت سلاسل و اغلال آيد و اين پا به کند و زنجير گرفتار شود و در زندان تنگ و تاريک عکّا که تو ميدانی منزل و مأوی جويد اين است جنّت فردوس من و گلشن قدس من و محفل انس من...
(177)
هوالله
ای بنده جمال ابهی اشعار بليغانه و مسدّس فصيحانه که اثر قريحه عاشقانه آن جناب بود و مانند آب روان در نهايت سلاست به کمال دقّت قرائت گرديد فی‌الحقيقه بديع بود و شيرين و بليغ بود و شکرين علی‌الخصوص که تهنيت عيد جديد ناطق به عبوديّت اين وجود ضعيف و بندگی آستان مقدّس حضرت رحمان و رحيم بود جميع اذکار در حقّ اين عبد افراط و تفريط است مگر عبوديّت صرفه و بندگی آستان و پاسبانی عتبه حضرت يزدان اين صحيح است لهذا به مبارکی اين بيان شما را اجازه آن است که احرام کعبه مقصود بربنديد و يک سفر به اين جا بيائيد و عليک البهاء الأبهی.  ع ع
(178)
هوالله
ای يار مهربان در بيان اين عبد ابداً تفسير و تعبير جائز نه بلکه صريح عبارت عين حقيقت است عبوديّت عبدالبهاء عبارت از تأويلات سابقه و لاحقه نيست بيان صريح است به کمال توضيح بدون تأويل و تلويح و به اين عبارت مليح تصريح می شود که بندگی اين عبد به آستان مقدّس بندگی حقيقی به جميع معانی بندگی به آستان ربّ العباد است کلّ عباد له و کلّ بامره يعملون...
(179)
هوالأبهی
ای ورقه مطمئنّه در عوالم الهی و در جهان غيرمتناهی عنوان ربوبيّت و القاب الوهيّت شايسته درگاه جمال ابهی و عتبه ساميه ملکوت اعلی است اين عباد در آن ساحت محو و فانی بل اقلّ از ذرّه متلاشی. عنوان اعظم اين عبد و القاب اکبر اين فانی عبدالبهاء است اگر سرور جان مرا خواهی عبدالبهاء خطاب کن اگر بشارت روان مرا طلبی ای بنده آن درگاه ندا کن و از خدا ميطلبم که بر عهد و پيمان ثابت و برقرار مانی و البهاء عليک. عبدالبهاء ع
(180)
هوالله
ای بنده الهی جناب قابل سائل و آمل که نظر محبّتی به آن حبيب کامل گردد اين معلوم است که عبدالبهاء بنده عبيد بهاست نفس وجود در سجود است دليل را سبيل نه اين را بدان که به حقيقت و ذات و کينونت و صفت و استعداد و استحقاق بنده بندگان جمال ابهی هستم بيان لازم نه.  ع ع
(181)
هوالأبهی
...امّا روايات لا حکم لها ولو کان صحيحاً چه که در سمع و گوش اين عبد بمثابه صدا و ندا و فرياد است و از جميع جهات از افواه اعداء اللّه بلند است که ابداً صوت اين روايات را تأثيری و يا زخم کنايات را درد و المی ماند انّی ذاهب الی ربّی. مقصودی جز خدمت امر اللّه نداشته و مرادی به غير از اعلاء کلمة اللّه ندارم فانی محضم و مفقود صرف مقامی مدّعی نيستم تا عالی و دانی و پست و بلند تصوّر گردد و باطن و ظاهر گمان شود و امری را طالب نيستم تا مطيع و عاصی و متزلزل و مستقيم جويم بنده‌ای از بندگان جمال مبارکم و ذرّه‌ای در نور شمس احديّت ديگر با کار و بار اهل عالم تعلّقی ندارم متوجّه به ملکوت ابهايم و متوسّل به ذيل رحمت کبری در جميع اوقات متضرّعم که خدايا اين مشت استخوان را به طبقات تراب راجع فرما و اين جسم ضعيف را در حفره حقير منزل ده تا از مشاکل و متاعب و مصائب و مصاعب اين امکان رهائی يابم چه که عرصه تنگ است و قلوب سخت تر از سنگ باوجود آن که آلام و محن و مشاغل و الم و رزايا و بلايا چون امواج دريا متتابع و متواصل نفسی رحمی نمی نمايد و ملاحظه‌ای نميکند که اين مشاکل عظيمه و بلايای شديده کفايت است بلکه آناً فآناً در ازدياد است اين مکتوب شما سبب شد که قدری درد دل اظهار نمودم تا فی‌الجمله ملاحظه فرمائيد که در چه دريائی غريقم و در چه عمق عميق باوجود اين شب و روز مشغول به اعلاء کلمة اللّه و در نشر نفحات اللّه و جز خدمت امرش مقصودی نداشته و ندارم و اميد به فضل و جود که ابواب روح و ريحان باز نمايد و هيمنت امرش بر جميع شئون فائق گردد.
اليوم تأييدات ملکوت ابهی با نفوسی است که هر ذکری و فکری و نعتی و وصفی و صفت و سمتی را فراموش نمايند و به کلّی فانی در جمال مبارک گردند و به نشر نفحاتش مشغول شوند شب و روز مشغوليّتشان در اين باشد و مادون اين خسران مبين است...
(182)
هوالله
ای ياران عزيز عبدالبهاء مکتوب مفصّل که مرقوم نموده بوديد رسيد و به کمال دقّت قرائت گرديد از گلشن معانی نفحه معطّری به مشام رسيد و از عبارات و اشارات آثار خلوص نيّت واضح گرديد که الحمد للّه هريک از آن جمع مانند شمع روشنند و به نار محبّت اللّه افروخته و از جهان و جهانيان ديده دوخته و پرده اوهام سوخته و کنز حقيقت اندوخته لسان شکرانه به درگاه احديّت گشودم و پاک يزدان را حمد و ستايش نمودم که آن نفوس را موفّق بر خدمت ملکوت نمود و چنين محفلی در نيويورک تشکيل گرديده که عاقبت سبب هدايت آن اقليم گردد.
در خصوص رجوع ثانوی حضرت مسيح مرقوم نموده بوديد که در ميان احبّا اختلاف است سبحان اللّه به کرّات و مرّات از قلم عبدالبهاء جاری و به نصّ صريح قاطع صادر که مقصود در نبوّات از ربّ الجنود و مسيح موعود جمال مبارک و حضرت اعلی است و بايد عقايد کلّ مرکوز بر اين نصّ صريح قاطع باشد. امّا نام من عبدالبهاء ذات من عبدالبهاء صفت من عبدالبهاء حقيقت من عبدالبهاء ستايش من عبدالبهاء زيرا عبوديّت جمال مبارک اکليل جليل من است و خدمت کلّ بشر آئين ديرين من از فضل و عنايت جمال مبارک عبدالبهاء رايت صلح اکبر است که در اوج اعلی موج زند و به موهبت اسم اعظم مصباح سلام عام است که به نور محبّت اللّه درخشد منادی ملکوت است تا شرق و غرب را بيدار نمايد و صوت دوستی و راستی و حقيقت پرستی و آشتی است که ولوله در آفاق انداخته و هيچ اسمی و رسمی و ذکری و نعتی جز عبدالبهاء ندارد و نخواهد داشت اين است آرزوی من و اين است اوج اعلای من و اين است غايت قصوای من و اين است حيات ابديّه من و اين است عزّت سرمديّه من آنچه از قلم من جاری همان را بگوئيد اين است تکليف کلّ لهذا بايد ياران الهی در عبوديّت حقّ و در خدمت بشر و خيرخواهی عالم انسانی و محبّت و مهربانی رحمانی عبدالبهاء را موافقت و معاونت نمايند.
ای ياران الهی الفاظ به ظهور جمال مبارک منسوخ شد و معانی مشهود گشت زمان مجاز گذشت و حقيقت جلوه نمود بايد عبوديّت مجسّم شد و محبّت مشخّص گرديد و روحانيّت مصوّر شد و رحمانيّت محقّق سبب حيات گرديد و غافلان را نجات داد نفوس را به کمالات انسانی خواند و امم را به اتّحاد و يگانگی دلالت کرد بيگانگی را بنياد و اساس برانداخت و کلّ را يار و آشنا نمود اين نفوس غافله را مانند اطفال خويش ديد و در کمال محبّت نوازش و تربيت نمود تا نادانان دانا گردند و کوران بينا شوند و کران شنوا گردند.
ای ياران الهی زنهار زنهار از اختلاف زيرا بنيان الهی از اختلاف برافتد و شجره مبارکه از ارياح اختلاف از ثمر باز ماند گلشن توحيد از زمهرير تباين افکار پژمرده گردد و نار محبّت اللّه افسرده شود. ای ياران الهی عبدالبهاء مظهر عبوديّت است نه مسيح، خادم عالم انسانی است نه رئيس مفقود است نه موجود فانی محض است نه باقی و از اين مباحث نتيجه و ثمری نه بلکه بايد ما کلّ اينگونه مباحثات و منافسات را در کنار نهيم بلکه فراموش کنيم و به آنچه که امروز واجب و لازم است قيام نمائيم زيرا اين مباحث لفظ است نه معانی مجاز است نه حقيقت.
حقيقت واقع اين است که کلّ متّحد و متّفق شده اين عالم ظلمانی را روشن نمائيم و اين عداوت و بيگانگی بين بشر را بنياد براندازيم به نفحات قدس خُلق و خوی جمال ابهی جهان را معطّر کنيم و به نور هدايت شرق و غرب را منوّر نمائيم خيمه محبّت اللّه برافرازيم و جميع را در سايه آن درآوريم و کلّ را در ظلّ شجره مبارکه راحت و آسايش بخشيم دشمن را از شدّت مهربانی حيران کنيم و گرگان درنده خونخوار را آهوان صحرای محبّت اللّه نمائيم ظالم را حلاوت مظلومی بچشانيم و قاتل را تمکين و تسليم مقتولان بياموزيم آيات توحيد منتشر نمائيم و محامد و نعوت ربّ جليل ترتيل کنيم نعره يابهاءالأبهی به اوج اعلی رسانيم و فرياد اشرقت الأرض بنور ربّها به مسامع اهل ملکوت رسانيم. اين است حقيقت اين است هدايت اين است خدمت اين است علوّيّت عالم بشريّت.
ای احبّای الهی هر نفسی بايد مردم را به عبوديّت عبدالبهاء خواند نه مسيحی و هيچ نفسی نبايد سرّاً و جهراً مخالف و مباين تعاليم عمومی تنطّق نمايد و نبايد عبدالبهاء را ظهور ثانوی مسيح داند بلکه او را مظهر عبوديّت و مرکز وحدت عالم انسانی شمرد و منادی حقّ در جميع آفاق به قوّه روحانی داند و مبيّن کتاب به نصّ الهی شمرد و فدائی هريک از احبّاء اللّه در اين جهان فانی داند و اين مکتوب را طبع نموده انتشار دهيد و عليکم البهاء الأبهی. ع ع
(183)
الله ابهی 
ای ياران الهی و اماء رحمانی جميع اوصاف و اسما و صفات که در تحت ادراکات انسانی است آن عين تصوّر است و تخيّل و توهّم است و تفکّر از عبارات جوامع‌الکلم پيش است کلّما ميّزتموه باوهامکم فی ادقّ معانيکم فهو مخلوق مثلکم مردود اليکم. پس هر نفسی را به ستايشی که خود از برای خود پسنديده بايد ستايش نمود و به مدائح و محامدی و نعت و ثنائی که سبب مسرّت اوست بايد نمود اين است صراط مستقيم و منهج قويم جمال قدم در ستايش تربت پاک سيّدالشّهداء روحی له الفداء بيان ربّ الاربابی در کتاب ايقان فرموده‌اند و اين معلوم است که از چه عالمی منبعث شده است امّا اين عبد را تاج عبوديّت درگاه جمال ابهی اکليل جليل است و بندگی آستانش اعظم وصف جليل ديده به کحل عبوديّتش روشن دارم و دل به نسيم جانبخش رقّيّتش چون گلشن کنم. لعمر الحقّ لو يصفی لسان الملأ الاعلی باشرف الاسماء و المُثُل الاعلی و اکمل الاوصاف و ابلغ المحامد و النّعوت و الثّناء لا تحلو فی الّا عبوديّة البهاء جميع اذکار نزد اين عبد اوهام است الّا هذا الذّکر الجليل الفصيح البليغ و الثّناء الجميل ادعونی به يا احبّاء اللّه حتّی يفرح روحی و ينسرّ قلبی و ينشرح فؤادی و يتنوّر به وجهی فی الملکوت الابهی.  ع ع
به الطاف و عنايت جمال ابهی مطمئن باشيد تاللّه الحقّ انّها تتلاطم کتلاطم البحار و تفيض کفيض السّيول و الانهار يا ايّها الثّابتون علی الميثاق.  ع ع
(184)
هوالله
... اين عبد را مقصود چنان است که روز به روز عبوديّتم به آستان مقدّس عظيمتر گردد و ارکان خضوع و خشوع متين‌تر به جان عزيزت قسم تراب ذلّت را در درگاه احديّتش به عزّت ربّ الاربابی تبديل ننمايم اين است منتها آرزوی اين عبد و آن حضرت واقفند به احبّای الهی بفهمانيد که ما بايد آنچه منتها آرزوی اوست بگوئيم و بدانيم و اساس عقائد خويش نمائيم او خود را عبدالبهاء ناميده و تاج اين عبوديّت بر سر نهاده اين اکليل از جواهر زواهر کنز عظيم است که بر سر اختيار کرده ما بايد به مشاهده تلألؤ لئالی مکنونه و فرائد مخزونه‌اش چشم را روشن نمائيم و رسم انعدام و فناء و محو و محق را بياموزيم که مظاهر مقدّسه هميشه به اثبات علوّ منزلت خويش قيام ميفرمودند و اين عبد بهاء اهتمامش به محويّت و اثبات عبوديّت و سقوط خويش است پس کلّ فناء و اضمحلال را از او بياموزيم و بر روش او سلوک نمائيم...
(185)
هوالله
... در خصوص آنچه جفاکاران نسبت به اين عبد اشتهار داده‌اند که اين عبد را ادّعائی و يا خود دعوای مقامی در يکی از مکاتيب مرقوم انّ العبوديّة المحضة و الرّقّية البحتة فی عتبة المقدّسة هی تاجی الوهّاج و اکليلی الجليل هذه منقبتی العظمی و سدرتی المنتهی و مسجدی الاقصی و جنّتی المأوی اين صريح بيان و اثر خامه و بنان اين عبد است لا ابتغی شأناً غير هذا الشّأن البديع و لا مقاماً غير مقام التّبتّل و التّضرّع العظيم از بدايت صعود تا الی‌الآن فرياد روحی لأحبّائه الفدا از لسان و بنان اين عبد در جميع آفاق منتشر و آوازه عبوديّت اين مظلوم شرق و غرب را احاطه نموده و هادم بنيان به اثر خامه و مهر خويش از کمال نادانی هر ادّعائی نموده و موجود که ميگويد قد ظهر شمس اللّه الأکبر و کلّ شمس عنده من کلّ صغير اصغر باوجود اين نعره بلند نموده که عبدالبهاء مصداق من ادّعا قبل الألف است لهذا مورد فسوف يبعث اللّه عليه من لايرحمه بايد بشود. باری الحمد للّه نفوس مقدّسه ابرار که کاشف اسرارند در نزدشان حقيقت حال آشکار اين عبد تا به حال خود را غصن اعظم نناميده بلکه عبدالبهاء خوانده نهايت شايد در موردی نادر بلکه اندر ابن البهاء از قلم جاری گشته که اين نيز نظر به حکمتهای بالغه بود والّا من خود را عبد عبيد او ميشناسم و اطوار و گفتار و کردار اين عبد شاهد اين مقال.
باری آنچه خواسته بوديد در جواب آن شخص در نفس ورقه مرقوم گرديد و ارسال گشت اين اذکار بهانه اشرار است والّا جميع ميدانند که اين عبد را نفسی و نَفَسی و هوسی جز عبوديّت آستان مقدّس نبوده و نيست به قوّه عبوديّت خدمت امر اللّه نمودم تا به نور عبوديّت آفاق روشن شد و به رائحه طيّبه گلشن عبوديّت مشام عالم معطّر گرديد اين است برهان باهر و سيف شاهر و اکليل ساطع اين عبد من شآء فليصدّق و من شآء فلينکر انّی بفضل ربّی ثابت علی هذا الصّراط المستقيم و بتأييده غنيّ عن العالمين.
بگو ای بيچارگان عبوديّت عبدالبهاء آفاق را منجذب نموده و صيت رقّيّتش جهانگير گشته و محويّت و فنايش مثل آفتاب مشهور اقطار شده قصد آن دارند اين گلپاره‌ها از حسد پوشند اين فقر و فنا هيهات هيهات عنقريب قرين ناله و حنين گردند و در خسران مبين افتند ويل للمکذّبين ثمّ ويل للمکذّبين ثمّ ويل للمکذّبين و عليک التّحيّة و الثّناء...
(186)
... ای ياران الهی اين عبد در حالت محو و فنا و محق و بينوا از دوستان در نهايت رجا استدعا مينمايد که آنچه از قلم اين مسجون صادر آن را تابع و قائل و معتقد گردند غير از آن کلمه‌ای بر لسان نرانند و نعت و ستايشی ننمايند و مقام و مرکزی نجويند و مدح و ثنائی نگويند و آن اين است که اگر نفسی از مقام اين عبد پرسش نمايد جواب عبدالبهاء اگر معنی غصن استفسار کند جواب عبدالبهاء اگر معانی سوره غصن طلب نمايد جواب عبدالبهاء اگر معانی فرعيّت منشعب خواهد جواب عبدالبهاء. خلاصه به کلمه عبدالبهاء کلّ اکتفا کنند و بدون آن کلمه‌ای حتّی کلمه غصن در تحرير و تقرير خويش بر زبان نرانند و از اين کلمه بهيچوجه تجاوز نگردد و حرفی و گفتگوئی نشود و اگر چنانچه نفسی حرفی ديگر به زبان راند اين عبد را هدف سهام نمايد و سبب احزان شود زيرا نهايت آرزو و منتهی آمال عبدالبهاء آن است که در آستان مقدّس عبد صادق باشد اين موهبت در جميع عوالم اين عبد را کفايت است.  سبحان‌اللّه در بعضی موارد سؤال و جواب از کيفيّت توجّه ميگردد و حال آن که اين ذکر لزوم ندارد زيرا اين عبد نفسی را به توجّه دلالت ننمود تا بحث در کيفيّت آن گردد عبدالبهاء کلّ را به کلمه عليا خواند و به عبوديّت آستان مقدّس امر کند و به تبليغ امر اللّه و نشر نفحات اللّه و اعلاء کلمة اللّه تشويق و تحريص کند و اين از اوامر قطعيّه ربّ الوجود است تعلّق به اين عبد ندارد و همچنين از جميع ياران الهی رجا مينمايم که به موجب وصايا و نصايح جمال مبارک حرکت کنند تا آن که در عالم وجود سراجی برافروزند و حجبات ملل عالم بسوزند و به نار محبّت اللّه بگدازند و به تبليغ امر اللّه بشتابند و به احياء نفوس برخيزند دشمنان را مظهر احسان گردند و اعدا را مائده سما شوند به اهل جفا به صرف وفا رفتار کنند خائنان را امين و امان گردند کاذبان را صدق لسان بياموزند اهريمنان را فرشتگان گردند خونخواران را مرهم دل و جان شوند نوميدان را مرکز اميد گردند و محرومان را نصيب جزيل بخشند هذا نصحی وذکری ورجائی ومنائی هنيئاً لمن وفّقه اللّه علی هذه المواهب ويسّر له هذه الرّغائب وحرسه من النّوائب وعليکم البهاء وعليکم الثّناء وعليکم التّحيّة من جمال اللّه الأبهی يا احبّاء اللّه.  ع ع
(187)
... و امّا در خصوص مقام و رتبه من آرزوی من چنين است که حصر در کلمه عبدالبهاء گردد و مقامی از برای خود اعظم از اين ندانم اين است که احبّای الهی به هر ستايشی که مرا بستايند مسرور نگردم مگر کلمه عبدالبهاء شما نيز محض سرور من در اين کلمه حصر بنمائيد و هر ستايشی مينمائی از جمال مبارک و حضرت باب ربّ اعلی بنما و نطق فصيح بگشا و ادلّه و براهين اقامه کن و به يقين بدان که جز عبوديّت بهاء از برای انسان عزّتی نه و به غير از محويّت و فنای محض بقائی نه تا انسان فانی در حقّ نگردد باقی به حقّ نشود...
(188)
 اللّه ابهی
ای يادگار آن جوهر هدی در جميع اوقات و احيان در خاطر بوده و هستيد و از درگاه جمال قدم استدعای تأييد و توفيق ميشود که موفّق به ترويج عبوديّت اين عبد باشيد. ای ثابت شرط استقامت متابعت در کلّ شئون است يعنی آنچه ميگويم بايد بگوئی و آنچه ترويج ميکنم بايد ترويج کنی و آنچه معتقد من است اعتقاد نمائی و آن اين است که اين عبد بنده آستان مبارکم و چون راستان به عبوديّت قائم هوائی جز هواء عبوديّت محضه در سر ندارم و آرزوئی جز رقّيّت صرفه در دل ندارم نهايت اوج عزّتم تذلّل در آستان مقدّس است و منتها علوّيّتم تبتّل در درگاه احديّت از جامی از بحر الطافش سرمستم و در بزم عبوديّتش پيمانه بدست هذا هو اعظم عزّی و شرفی و منتها املی و غاية رجائی و جوهر منائی و حقيقة مقصدی و مأربی و البهاء علی کلّ من تمسّک بهذا الحبل المتين و اعتقد بهذه العقيدة الّتی هی العروة الوثقی بين العالمين. احرام زيارت کعبه مقصود بربند و توجّه به مطاف ملأ اعلی نمائيد چه که مأذونيد فاستبشر بهذه البشارة العظمی.  ع ع
(189)
اللّه ابهی
ای ياران اليوم يوم اتّحاد و اتّفاق است و خلوص در امر نيّر آفاق وقت جانفشانی است و انقطاع از هر نام و نشانی روز استفاضه از فيوضات جمال قدم روحی لاحبّائه الفداست و وقت استضائه از ملکوت اسم اقدس ابهی روحی لعتبته المقدّسة الفداء. ما را اميد چنان بود که دوستان و ياران الهی شب و روز از شدّت غليان حبّ معانقه و مصافحه و ملاطفه و مجاذبه نمايند نه منازعه و مجادله و مباهله، اين چه حالت است که جالب صد هزار مضرّت است اين چه فترت است که علّت اين همه حزن و کدورت است. اگر اختلاف در مقام اين عبد است قسم به آستان مقدّس و انّه قسم لو تعلمونه عظيم که مقامی جز عبوديّت محضه صرفه خالصه از هر تصوّری نداشته و ندارم هذه سجيّتی من يوم رضاعتی من ثدی رحمة اللّه و هذه طينتی منذ نعومة اظفاری و تربيتی فی مهد الطاف اللّه. از فضل و جود آن سرّ وجود اميدوارم که به رائحه مقدّسه عبوديّت آن مرقد مطهّر آفاق را معطّر نمايم و آنچه از اين قلم صادر باقی و برقرار خواهد شد جميع نعوت و ستايش از عالم اسما و صفات است ولی عبوديّت حقيقت شاخصه مقدّسه از عالم محو و اثبات امّ الکتاب است نه يمحو اللّه ما يشاء و يثبت و اگر اختلاف به جهت حمايت اهل فتور است از حقّ ميطلبم که چنان ثبوتی و رسوخی از احبّايش ظاهر فرمايد که دافع هر فتور و قصور است و اين عبد نه به قصور احدی متعرّضم نه به فتور شخصی متأثّر به ذيل مبارکش متشبّثم و در خدمت امرش مجاهد و به تأييد ملکوت ابهايش مطمئن و در مرکز عبوديّت با قدمی ثابت و راسخ قائم اين موهبت کبری را به سلطنت سرير افق اسماء و صفات ندهم و اين گوهر درخشنده افسر بندگی را به تاج خسروی دو جهان تبديل ننمايم عنقريب ملاحظه خواهيد فرمود انّ هذه العبوديّة ابهی جوهرة تتلألأ علی اکليل القبول وابهر ياقوتة تتشعشع علی تاج سلطنة الغيب والشّهود والبهاء عليکم.  ع ع
(190) 
ای کنيز عزيز الهی نامه تو رسيد عبدالبهاء مرکز ميثاق الهی است امّا حضرت بهاءاللّه شمس حقيقت مربّی عالم انسانی و معلّم حقيقی الهی عبدالبهاء مروّج تعاليم بهاءاللّه است...
(191)
... بايد به احبّای الهی تعليم فرمائيد و اعلان کنيد که آنچه اين عبد نسبت به خويش مرقوم مينمايد همان حقّ است و تکليف کلّ اتّباع آن است و تفسير و تأويل جائز نه اين عبد را لقب و اسم و رسم حقيقی در جميع عوالم الهی عبدالبهاء بوده و به کرّات مرقوم شده که انّ عبوديّتی لعتبته الطّاهرة اکليلی الجليل و تاجی الوهّاج و بها افتخر فی ملکوت الامر و الخلق اين است مسجد اقصی و سدره منتهی و افق اعلی و جبروت اسمای اين عبد، اصمّ اذا نوديت فی الحيّ باسمی و انّنی اذا قيل لی يا عبده لسميع و البهاء عليک و علی کلّ ثابت راسخ علی عهد اللّه و ميثاقه العظيم.  عبدالبهاء ع
(192)
هوالأبهی
يا من تعبّد للّه، عبوديّت رااز عبدالبهاء بياموز که شب و روز به عبوديّت بندگان بهاء مشغول زيرا عبوديّت حقّ تحقّق نيابد مگر به عبوديّت درساحت بندگانش چه که جمال ابهی مستغنی ازعبوديّت عبدالبهاء است پس بايد عبوديّت بندگانش کند تا مقبول درگاهش گردد والبهاء عليک ياعبدالبهاء.  ع ع
(193)
اللّه ابهی
ای عبد علی و عبد بهاء هر کس به عبوديّت علی يعنی حضرت اعلی روحی له الفدآء کما هی حقّها قيام کرد به شرف عبوديّت جمال ابهی فائز شد از جمله اين عبد از بدو طفوليّت يعنی زمان شيرخواری از پستان عبوديّت آن نيّر اعلی شير نوشيده نشو و نما نمودم لهذا به شرف آغوش عبوديّت جمال ابهی مشرّف گشتم. پس خوشا به حال تو و من هر دو که در ظلّ عبوديّت حضرت مبشّر روحی فداه و حضرت جمال ابهی کينونتی لعتبته النّوراء فدا داخل شديم و بهذه نفتخر بين الملأ الأعلی و نتباهی فی ملکوت الانشاء طوبی لنا ثمّ طوبی بشری لنا ثمّ بشری من هذه الموهبة الکبری و البهاء عليک.  ع ع
(194)
هوالأبهی
ای زنده به روح ميثاق نسيم معطّر ثبوت و رسوخ چون مرور نمايد قلوب گشايش يابد و بصر بينش افزايد و جهان آفرينش به جوش و خروش آيد و به ستايش حضرت بيچون پردازد. ای ثابت بر عهد بانگ بانگ عبوديّت است و آهنگ آهنگ بندگی حضرت احديّت. جمال ابهی روحی و ذاتی و کينونتی لتراب عتبته الفدا الحمد للّه طينت عبدالبهاء را به زلال عبوديّت به قسمی مخمّر فرموده که حقيقتش و عبوديّت شیء واحد گشته و ذات او و بندگی صفت عين موصوف گرديده پس اين آهنگ را به ابدع الحان با چنگ و دف و نی بنوازيد و اين اکليل بندگی ربّ جليل را بر سر اين عبد تابنده و رخشنده مشاهده فرمائيد قسم به عزّت الهيّه که اين عبوديّت سروری دو جهان است و اين بندگی بزرگی لامکان جميع شئون قيود است و اين مقام محمود جميع نعوت هبوط است و اين جوهر صعود زيرا عبوديّت جمال قدم است و بندگی اسم اعظم...
(195)
هوالأبهی
ای نيّر افق محبّت اللّه محزون مباش مغموم مباش دلخون مباش پرشوق و پرشور باش وقت خمودت نيست هنگام برودت نه شعله نوراء زن بر سينه سيناء زن نغمه ورقاء زن مسرور باش محفوظ باش محظوظ باش و به ندای عبوديّت اين عبد در طرب و آواز آ و به شهناز ملکوت بخوان و بگو ای عبد بهاء ای بنده بهاء ای خاک آستان بهاء از ملکوت ابهی تأييد بخواه توفيق بخواه تشييد بخواه و البهاء عليک.  ع ع
(196)
... عبدالبهاء جان فدای دوستان می‌نمايد علی‌الخصوص ياران مسجون در معيّت جمال مظلوم بيچون از خاطر نروند و نفسی بی يادشان برنيارم و نهايت اشتياق به ملاقات علی‌الخصوص در عتبه ربّ الآيات دارم ولی چه چاره کنم که آرزوی وفا به آستان مقدّس دارم و وفا اقتضاء آوارگی در اين کوه و صحرا کند و وفاء حقيقی وقتی است که سرگردان و بی نام و نشان گردم و در ميدان فدا هدف تير جفا شوم ربّ قدّر لعبدک غاية المنی و هذه الموهبة الّتی تلوح و تضيیء کالشّمس السّاطعة الفجر فی افق الوفاء. باری يک رجا از احبّای حضرت بهاء می‌نمايم و آن اين است که در آستان مقدّس سر به سجده نهند و از برای عبدالبهای پرخطا کأس فدا طلبند تا در عبوديّت آستان بهاء به قطره‌ای از بحر وفا کام شيرين نمايد جميع دوستان قديم و ياران ديرين را به کمال اشتياق تحيّت ابدع ابهی ابلاغ دار و عليک البهاء الأبهی.  ع ع
(197)
ای خدّام بندگان الهی اين چه منصب عظيم است و اين چه جاه جليل از چاه سياه به اوج ماه رساند و از حضيض پستی به اوج ملأ اعلی کشاند اين منقبت عبدالبهاست و اين منتهی آمال اين بنده بی سر و پا. ای پروردگار تو آگاهی که جز اين آرزوئی ندارم و به غير از اين ملجأ و پناهی نخواهم بنده بندگانت هستم و عبد عبيدت در قطب امکان اگر بر خدمت دوستان موفّق فرمائی اين نعمتی است شايگان و رحمتی است جاودان و اگر محروم فرمائی ديگر به چه اميدی در جهان نيستی زيست نمايم تو تأييد فرما و تو توفيق عنايت کن.
(198)
هوالله
ای ياران عبدالبهاء عصر است و ياران روحانی از مسافرين و مجاورين عازم زيارت عتبه مقدّسه‌اند آنان به اين شرف عظيم و موهبت کبری فائز و عبدالبهاء محروم از اين فيض موفور بما اکتسبت ايادی اهل الفتور چون خود را از اين موهبت الهيّه تقبيل آستان مقدّس ممنوع ديدم به ذکر ياران الهی پرداختم که از اين جهت بهره و نصيب گيرم چون به ياد شما افتادم چنان روح و ريحانی احاطه نمود که دل مشکاة نورانی گشت و روح بشارات الهی داد.
ای احبّای الهی عبدالبهاء به اين محبّت و مهربانی که واللّه الّذی لا اله الّا هو آرزوی آن دارد که جان خود را فدای احبّای جمال ابهی نمايم ديگر معلوم است که آن دوستان حقيقی چگونه بايد حرکت نمايند ای احبّای الهی پرتو تقديس از جمال ابهی بر قلوب احبّاء جلوه نموده و انوار تنزيه تجلّی کرده بايد هر يک مانند شمع روشن در زجاجه آفاق برافروزيد و بمثابه ستاره صبحگاهی از افق عالم بدرخشيد جمال مبارک چه عنايتی و چه موهبتی و چه فضلی و چه احسانی به احبّای خويش فرموده شرق منوّر است غرب معطّر است کلمة اللّه شمع انجمن است روحی له الفداء ذاتی له الفداء کينونتی له الفداء و عليکم التّحيّة و الثّناء.  ع ع
(199)
... امّا در خصوص اين عبد ابداً راضی نيستم که در ميان دو نفس ذکری بشود و بحث و جدالی گردد قسم به اسم اعظم مثل اين است که تيری بر سينه من بخورد هر نفسی مؤمن به نقطه اولی روحی له الفدا و موقن به جمال ابهی روحی لاحبّائه الفدا و ثابت بر عبوديّت است و خادم آستان مقدّس اين عبد عبوديّت او را آرزو می‌نمايد. آنچه لازم است اين است و اگر چنانچه ناقضين اساس دين اللّه را ويران ننموده بودند حتّی از آنها راضی بودم، باری مگذاريد که به خصوص من ميان دو نفس مجادله شود و بفرمائيد که مراجعت به خود او نمائيد...
(200)
ای سميّ عبدالبهاء يد عنايت تاج عبوديّت بر سر ما نهاد تو غلام حسينی من عبدالبهاء هر دو را يک معنی و فحوی ولی گوهر اين تاج و جواهر اين اکليل بايد متلألأ و پراشراق باشد تا بر قرون و اعصار بتابد لمعان و درخشندگی اين جواهر ثمينه به خلوص و انقطاع و اشتعال و انجذاب و روحانيّت و سنوحات رحمانيّه است چون همقدمی و همعنان لهذا نهايت آمال چنان است که بکوشی و بجوشی که اين جواهر درخشنده بيش از پيش تابنده گردد و هر روز شعاع و لمعانی جديد يابد عنقريب ملاحظه شود که جميع تاجها عاقبت سرنگون است ولی اين اکليل روز به روز جليل گردد و گوهر باهرش درخشنده مانند مه تابان شود و عليک البهاء الأبهی.
(201)
ای بنده حقّ صبح صادق طالع است و فجر باهر ﻻمع و نجوم تقديس درخشنده و ﻻئح آفاق منوّر است و اقاليم قلوب مسخّر فاستبشر بهذه البشارة العظمی و بکوش تا چون عبدالبهاء خاک آستان گردی و تراب نجوم ياران و عليک التّحيّة و الثّناء.
(202)
ای بندهٴ حقّ صبح صادق طالع است و فجر باهر لامع و نجوم تقدیس درخشنده و لائح آفاق منوّر است و اقالیم قلوب مسخّر فاستبشر بهذه البشارة العظمی و بکوش تا چون عبدالبهاء خاک آستان گردی و تراب نجوم یاران وعلیک التّحیّة والثّناء.
(203)                                               
... ملاحظه نما تو بنده اصغر ابهائی و من عبد احقر آن جمال بيهمتا حمد خدا را که صغير و حقيريم نه کبير ضخيم و متکبّر پرجفا و بی عقل و وفا بايد به کمال محويّت و فنا در آستان کبريا عبوديّت نمائيم و خدمت بنمائيم تا محض فضل و عطا در آن درگاه مقبول شويم والّا واويلا برآريم و فرياد واحسرتا زنيم اعاذنا اللّه فی کهف حفظه و حمايته عن النّقض فی ميثاقه و الکبرياء فی بابه و تحريف الواحه و سرقة اوراقه و عليک التّحيّة و الثّناء.
(204)
 هوالله
ای سرمست صهبای ميثاق الحمد للّه تاجی وهّاج بر سر داری و ردائی نوراء در بر و آن خدمت احبّاء اللّه و عبوديّت آستان جمال ابهاست چه نعمتی است اعظم از اين و چه عزّتی است اکبر از اين اين مقام بخشايش خداوند آفرينش است و فضل و عطای حضرت يزدان اين منصب جليل يعنی خادمی بندگان ربّ جميل افسر مباهات عبدالبهاست و خلعت پرعطای جمال ابهی علی العجاله هيکل مکرّم آن يار مهربان به اين تشريف مزيّن و ان شاءاللّه من نيز به اين موهبت کبری موفّق گردم اميد چنان است ولی حال تو سرمست اين جامی و در خمخانه عبوديّت و فنا می پرست امّا عبدالبهاء تا کی به اين عطيّه کبری موفّق و مؤيّد گردد تو دعا نما الشّفاعة شأن اهل الوفاء وعليک التّحيّة والثّناء.  ع ع
(205)
٢٠٣- ای بها قلی بنده او باش و شرمنده الطاف او تا هوشمند گردی و پايه بلند يابی هيچ موهبتی اعظم از عبوديّت درگاهش نه زيرا اکليل جليل هامه عبدالبهاست و تاج وهّاج اين بنده محتاج مفخرت کونين است و عزّت دارين و نور ساطع از مشرقين سنريهم آياتنا فی الآفاق و فی الانفس زيرا مطلع آفاق و مشرق انفس به آيات باهره عبوديّت آستان مقدّس روشن است نفوس را بر پيمان و ايمان ثابت کن تا مغناطيس نور عبوديّت شوی هرچه ثابت تر جاذب تر ملاحظه فرما که نور عرفان از هويّت پيمان چگونه ساطع بر آفاق جهان شد وعليک التّحيّة والثّناء.
(206)
هوالأبهی
ای بنده خداوند صيت ظهور جمال قدم شرق جهان و غرب کيهان را احاطه نموده است و قوّه ميثاق اسم اعظم ولوله در آفاق امکان انداخته شجر و مدر و حجر متأثّر گشته ولی ناقضين حسود کنود کمود هنوز بيدار نگشته در خواب مردگی و غفلت و افسردگی و پژمردگی مستغرق تبّاً لهم و تعساً که خود را از رياض فيض جمال قدم روحی لاحبّائه الفدا به کلّی مأيوس و محروم نموده‌اند و از عبوديت آستان مقدّس به کلّی محجوب کرده بلی عبوديّت اين عتبه مقدّسه سزاوار عبّاس است نه هر نسناس.  ع ع
(207)
... يک خواهش از جميع ياران الهی دارم و آن آرزوی جان من است که مرا به صِرف عبوديّت آستان مقدّس من دون تأويل بستايند و به جز به کلمات و تعبيراتی که از نفس خامه اين عبد صادر عبدالبهاء را نستايند ابداً تجاوز از آن نکنند به همان قدر کفايت کنند انّ نعتی و صفتی و سمتی و اسمی و لقبی و کينونتی و ذاتی و حقيقتی و علانيتی عبدالبهاء و ليس لی شأن غير هذا البتّه ياران الهی استدعای اين عبد را که به کمال عجز و نياز نموده قبول خواهند فرمود و اين قلب حزين را شادمان خواهند کرد و اين جسم عليل را حياتی جديد مبذول خواهند داشت تا عبدالبهاء به استماع اين بشارت کبری و حصول اين موهبت عظمی شادمانی کند و سرور و فرح رحمانی يابد.  ع ع
(208)
هوالله
يا من تمسّک بذيل الکبرياء از شدّت احزان و آلام قلم را حالت تحرير نه و لسان را قوّت تقرير نيست،
زين مردمان سست عناصر دلم گرفت 		شير خدا و رستم دستانم آرزوست
باری ای يار ديرين اين طير پر و بال شکسته در زير صدهزار چنگ و منقار افتاده و اين کبک کهسار الهی در چنگل ستمکاران مبتلا گشته تدابير سرّيّه را بايد ياران ملتفت باشند تا در اساس مرکز ميثاق وهنی وارد نگردد و نفوس متزلزل نشوند. والبهاء عليک و علی کلّ ثابت علی الميثاق.  ع ع
(209)
 هو اللّه الابهی
ای دو بنده صادق حقّ و دو ناصر ميثاق و دو ايادی امر نيّر آفاق کمر همّت را در کمال قوّت و قدرت بر خدمت امر بربنديد و بر اعلاء کلمة اللّه و اتّحاد بين احبّاء اللّه بکوشيد اليوم اتّحاد ثابتين بر ميثاق از اعظم امور است و الزم شئون همّت فرمائيد قدری در بلايای بغتی ناگهانی اين عبد ملاحظه نمائيد و گريه و ناله کنيد و ناله و مويه نمائيد در شب و روز قسم به روی و موی جمال ابهی جز ناله و حنين و تضرّع و بکاء از شدّت بلاء و مصيبت کبری و صعود جمال ابهی و هجوم صد هزار آفات امر اللّه ندارم در اين احزان وآلام شريک و سهيم من گرديد و جميع شئون را فراموش نمائيد و در کمال قوّت و قدرت به خدمت اللّه و جمع احبّاء اللّه واتّحاد اصفياء اللّه بکوشيد عنقريب ملاحظه خواهيد فرمود که قوّت بحر ميثاق چگونه اين کفهای شقاق را به ساحل اندازد و اين عربده های بيهوده را ساکن کند والبهاء عليکما وعلی کلّ عبد ثبت علی امر اللّه بقوّة عظيمة فائضة من الملکوت الابهی.  ع ع
(210)
هوالله
ای ثابت بر پيمان نامه شما رسيد و از مضمون اطّلاع حاصل گرديد به موجب دستورالعملی که مرقوم ميشود بيان نمائيد و کلمه‌ای زائد بر آن صحبت مفرمائيد و آن اين است که حضرت ابراهيم عليه السّلام عهد موعود حضرت موسی را گرفت و بشارت به ظهور او داد و حضرت موسی عهد حضرت موعود حضرت مسيح را گرفت و عالم را به بشارت ظهور او مژده داد و حضرت مسيح عهد فارقليط را گرفت و بشارت به ظهور او داد و حضرت رسول محمّد عهد حضرت باب را گرفت و باب موعود حضرت محمّد بود زيرا بشارت به ظهور او داد و حضرت باب عهد جمال مبارک حضرت بهاءاللّه را گرفت و بشارت به ظهور او داد زيرا جمال مبارک موعود حضرت باب بود و جمال مبارک عهد موعودی گرفت که بعد از هزار سال يا هزاران سال ظهور خواهد يافت و آن موعود جمال مبارک است و بعد از هزار يا هزاران سال ظهور خواهد نمود و همچنين به اثر قلم اعلی عهد و ميثاقی عظيم از جميع بهائيان گرفت که بعد از صعود متابعت مرکز ميثاق نمايند و سر موئی از اطاعت او انحراف نجويند و در کتاب اقدس در دو موقع صراحتاً امر قطعی فرمودند و به تصريح مبيّن کتاب را تعيين کردند و در جميع الواح الهيّه علی‌الخصوص سوره غصن که معانی آن جميع عبوديّت عبدالبهاء است يعنی عبدالبهاء آنچه بايد و شايد از قلم اعلی نازل و عبدالبهاء چون مبيّن کتاب است ميگويد اين سوره غصن يعنی عبدالبهاء عبوديّت عبدالبهاء است و بس.
باری از خصائص اين دور حضرت بهاءاللّه که در دورهای سابق نبوده است يکی اين است که حضرت بهاء الله مجال اختلاف نگذاشت زيرا در يوم مبارکش به اثر قلم اعلی عهد و ميثاق گرفته و مرجع کلّ را بيان فرموده و مبيّن کتاب را تصريح کرده و ابواب تأويل را مسدود نموده جميع بايد شکر خدا کنند که در اين دور مبارک کلّ را راحت فرموده و مجال تردّد نگذاشته لهذا بايد اطاعت و انقياد نمود و توجّه تامّ داشت امّا کلام بايد حصر در اين باشد ابداً تجاوز از اين ننمائيد تا سبب ايتلاف و دافع اختلاف باشد وعليک البهاء الابهی.  ع ع
(211)                                               
... در جميع اوقات ظهور مظاهر مقدّسه که مقام ذرّ بقا و الست يوم لقاء بود اقداح ميثاقی به دور آمد و نيّر عهدی اشراق فرمود ولی مرکز ميثاق عند العموم غيرمعلوم و عند الخواصّ مرموز و محفوظ و مصون و عند العوام مجهول مثلاً حضرت روح روحی له الفداء علم عهدی برافراختند مرکز عهد حضرت فخر رسل روحی له الفداء بود ولی مرموز و مستور و غيرمعلوم تا آن که بعد از هزار سنه و چيزی ظهور فرمود و گفت اين ظهور محمّدی مرکز عهد عيسوی است گفتند آن مرکز عهد به علامات و شروطی که تعيين فرموده تحقّق يابد و به اوهامشان هيچيک از آن علامات ظاهر نشد و هيچيک از آن شروط مشهود نگرديد لهذا استکبار کردند ولی در اين کور عظيم و دور جليل الحمد للّه مرکز ميثاق مشهود و معلوم و محور عهد واضح و مشهور لدی العموم اهل آفاق عموماً شاهد ميثاق و شرق و غرب مطّلع بر پيمان نيّر آفاق باوجود اين معدودی از پرورده مهد همّت گماشته‌اند که اين عهد را برهم زنند و صبيانی قيام نموده‌اند که بنيان پيمان براندازند هيهات هيهات صَغُر شأنهم و کَبُر استکبارهم.
باری کلمه توحيدی بر زبان رانند و هر يک خويش را شريک و انباز حقّ شمرند و در ايّام مبارک زمزمه الوهيّت نمودند و دورباش فاخسأ انّک رجيم شنيدند و آن جناب بر نغمات سرّيّه بعضيشان مطّلع که در کبر نمرود بودند و به جميع حقود و حسود جز هوی الهی نپرستند و جز نفس معبودی نجويند در جميع احوال در فکر خويش بودند و به هر کسی نيش ميزدند حال اين نفوس و اطفالِ علقه و مضغه اضغاث و احلامی تصوّر نموده‌اند و نشر اراجيفی کرده‌اند که مظهر عبوديّت کبری و مطلع فقر و فنا نعوذ باللّه قيام بر امری نموده که به کلّی مخالف مشرب حقيقی و مباين اعتقاد صميمی اوست و آن بقای وجود و شهود هستی خويش است باوجود آن که از اين قلم و لسان تا به حال جز عبوديّت محضه و فنای صرف کلمه‌ای صادر نه و در جميع احوال مکبّاً علی التّراب و منيباً الی ربّ الآيات بوده خلاصه تا به واسطه اين اراجيف اذهان ضعفا را تخديش نمايند و قلوب ياران را به تشويش اندازند.
پس آن جناب در آن صفحات بايد به قدرتی الهی و قوّتی معنوی و ثباتی ميثاقی و رسوخی ربّانی و نفحه‌ای روحانی و تأييدی آسمانی قيام نمائيد و چون سدّی از زبر حديد گرديد تا يأجوج نقض و مأجوج زلزال نقبی نتوانند و ثقبی نگشايند رائحه کريهه‌ای انتشار ندهند و نفوس ضعيفه را نلغزانند قسم به مربّی غيب و شهود چنان جنودی مؤيّد ثابتين است که سپاه شرق و غرب مقاومت نتواند و مقابلی نکند بعضی از ياران مرقوم نموده بودند که آرزوی طواف مطاف ملأ اعلی را دارند مأذونند و منظور حيّ علی هذا الورد المورود حيّ علی هذا الرّفد المرفود.  ع ع
(212)
اللّه ابهی
ايّها الخادمان لميثاق اللّه از قرار اخبار در آن نقطه و سائر نقاط در بين احبّاء اللّه اختلاف حاصل و اين اختلاف اسباب نفاق و شقاق گشته و اختلاف در حقّ اين عبد بوده هر يک به حسب ادراک و مشرب خويش بيانی مينمايد و حال آن که کلّ بايد ادراک و تصوّر خود را فراموش نمايند و آنچه از اين قلم صادر من دون تأويل و تفسير قبول نمايند و قلب را به آن انوار بيارايند و مشام را به نفحه معانی اين حديقه حقيقت معطّر فرمايند و مذاق را از شهد بيان اين خامه شيرين کنند و کلّ متمسّک به صريح عبارت شوند و حرفی زياده و نقصان ننمايند تا کلّ در ظلّ کلمه توحيد محشور گردند و از ماء معين تفريد بنوشند و حصن حصين امر اللّه محفوظ ماند و بنيان کلمة اللّه بلند گردد و اگر چنانچه در ميان احبّاء اختلاف در مسئله‌ای حاصل گردد طرفين سکوت نمايند و استفسار از اين عبد نمايند و با يکديگر نهايت محبّت را ملاحظه کنند تا جواب برسد و آنچه جواب داده شود طرفين اذعان کنند تا رفع اختلاف شود.
خلاصه اين است مطلب که اين عبد از بدو طفوليّت در مهد عبوديّت نشو و نما نموده و از ثدی محويّت شير خورده و در آغوش رقّيّت پرورش يافته يعنی بندگی جمال قدم در پوست و گوشت و استخوان اين عبد امتزاج يافته و بمثابه روح در بدن گشته نهايت آمال و آرزوی اين عبد تحقّق به عبوديّت صرفه محضه بحت بات جمال ابهی در جميع عوالم غيب و شهود است و به هيچ مرتبه‌ای يعنی وصفی و نعتی و ستايشی و مقامی و شأنی و کمالی و خداوندی و ربوبيّت اين عبوديّت را تبديل ننمايم و روی اين عبد به نور عبوديّت در ملکوت ابهی روشن است و تارک اين حقير به افسر بندگی جمال قدم مزيّن. فواللّه الّذی لا اله الّا هو نفحه عبوديّت روح حيات اين عبد است و اين قلب به هيچ نسيمی اهتزاز نيابد مگر به بوی خوش جانبخش بندگی جمال قدم هذا روحی و ريحانی و عزّی و شأنی و افق مبينی و نور جبينی و مقام علّيّينی و منتها آمالی و غاية مقصدی لهذا بايد جميع احبّاء اين مقام را از برای اين عبد اثبات نمايند تا سبب مسرّت قلب اين عبد گردند و علّت اتّفاق کلمه.  ع ع
(213)
هوالله
ای ثابت بر پيمان نامه شما رسيد به نصّ کتاب اقدس و صريح کتاب عهد عبدالبهاء مبيّن جميع کلمات و کتب جمال مبارک است نه کتاب اقدس تنها و اين مسئله پيش نفوسی که مطّلع بر صحائف و الواح هستند واضح و عيان است و اگر چنين نبود هرکس به هوای خود تفسيری مينمود و تفسير خويش را مرجح بر تفسير ديگران می شمرد و سبب اختلاف عظيم ميشد و اگر چنانچه نفسی شرحی در آيه‌ای از آيات الهی بنگارد و تصديق عبدالبهاء بر آن نباشد معتنابه نيست. حال وقت تفسير نيست وقت تبليغ است جميع احبّا بايد زبان به تبليغ گشايند زيرا تبليغ سبب هدايت من علی الأرض است تبليغ سبب روشنائی عالم است تبليغ سبب هدايت عالم انسانی است تبليغ سبب تأييدات نفثات روح القدس است اين است امر عظيم ولکن اگر نفسی آيه‌ای از آيات مبارک بخواند و بيانی بنمايد که ضرر به امر نداشته باشد به او اعتراض ننمائيد صحبتی است مينمايد و عليک البهاء الأبهی. عبدالبهاء عباس
(214)
هوالله
ای ثابت بر پيمان وقت ميدان است و هنگام ثبوت بر پيمان در اين مصيبت کبری که احاطه به مسجونين نموده بايد ياران بزرگوار قوّت و اقتدار بنمايند و به استنشاق نفحات ازهار و نسمات اسحار جان و دل زنده فرمايند فرصت تفصيل نيست و راه مخابره مسدود باوجود اين به انواع وسائل تشبّث گشته تا اين نامه ارسال گردد از انقطاع اخبار محزون مگرديد بلکه بر همّت و اقتدار بيفزائيد تا مشهود شود که ياران رحمانی در ليل ظلمانی مانند شمع پرتو افشانند و بر روشنائی بيفزايند فرصت بيش از اين نيست...
(215)
... نفوسی که از جام حقّ مخمورند بلا را به دعا طلبند اين عبد در بحبوحه بلا متولّد شد و در مهد جفا تربيت گشت و از پستان رزايا شير خورد و در آغوش محن و آلام پرورش يافت و به نعماء مصائب نشو و نما نمود و تا به اين سنّ که رسيده جميع را در نفی و سرگون و غربت و کربت و مشقّت گوناگون و بی سر و سامان و سرگشته کوی و هامون بسر برد و اين محلّ نفی چهارم است يعنی از منفا به منفای ديگر و اين ثمرات شجره حيات است اگر اين نبود چه نتيجه و ثمر از اين شجر و البهاء عليک.  ع ع...
(216)
... به کمال ثبوت و رسوخ در حفظ و صيانت حصن حصين امر اللّه بکوشيد و در ثبوت و استقامت بر عهد و پيمان الهی تشويق و تحريص فرمائيد تا جميع احبّای الهی هر يک چون علم مبين به نفحات عهد و ميثاق متموّج بر اتلال آفاق باشند و اليوم اعظم امور و اهمّ شئون تبليغ امر اللّه و نشر نفحات اللّه است به جميع وسائل. به جهت اين ترويج قيام بايد نمود و اليوم اين امر مؤيّد است و جنود ملکوت ابهی ناصر اين مقام و خادم اين مقصد زمان زمان تأسيس است نه تزيين و وقت وقت ترويج است نه تعديل از خدا بخواهيد و دعا کنيد که جميع ما را موفّق بر اين امر عظيم فرمايد و از اين موهبت نصيبی بخشد و مظهر و نريکم من افقی الابهی و ننصر من قام علی نصرة امری بجنود من الملأ الاعلی گرديم.
در روضه مبارکه در جميع احيان بالنّيابه از آن جناب زيارت مينمائيم و از فيوضات ملکوت ابهی ميطلبيم که ان شاءاللّه چنان بر خدمت امر اللّه و توحيد کلمه موفّق گرديد که ندای تحسين از جبروت غيب و اهل ملأ اعلی به سمع جميع اين مشتاقان برسد وقت آن است که چون نسائم رياض تقديس بر مشام جان و وجدان دوستان مرور نمود و به نفحات قدس معطّر کرد و جميع را چنان مهتزّ و متحرّک و مستبشر نمود که رقص کنان و کف زنان به ميدان مردان مضمار عرفان بشتابند از شئون و حوادث افسرده و آزرده مباشيد وقت افسردگی و پژمردگی نه هنگام تری و تازگی است الحمد للّه که عنايات و تأييدات جمال قدم روحی و ذاتی و کينونتی لتربته الطّاهره و عباده الموقنين الثّابتين فدا چون امواج بحر اعظم مترادف و متتابع و متواصل و تجلّيات رحمانيّه از جميع جهات متواتر و بنصرة ملائکه مقرّبين که تأييدات الهيّه است موعوديم ديگر چه غم داری و چه غصّه ميخوری بايد مرد ميدان و گوی و چوگان بود والسّلام...
(217)
هوالأبهی
ای متوجّه به ملکوت ابهی ندای جمال ابهی از ملکوت غيب جهان پنهان پياپی به گوش اهل هوش ميرسد که ميفرمايد ميثاقی ميثاقی عهدی عهدی پيمان من پيمان من ياران من ياران من. در هيچ کوری و در هيچ دوری چنين عهد و پيمانی واقع نشده و چنين نور ميثاقی ساطع نگشته و چنين صبحی لامع نشده و چنين برهانی واضح نگرديده و همچنين چنين نقضی مسموع نگشته و چنين رفضی ديده نشده که باوجود تأييد و تأکيد عهد و پيمان سی سال در جميع احوال و الواح و زبر و صحف و به نصّ قاطع و برهان لائح و اثر قلم اعلی به خطّ ابهی مدّعيان ايمان به کلّی منسوخ انگارند و چون امّت ممسوخ بازيچه نمايند آن را ممنوع العمل شمرند و خود مقطوع الامل نمايند و کلّ را در انظار اهل عالم و جميع ملل و امم حقير و ذليل نمايند بئس مثواهم بما نقضوا الميثاق وانّک انت دع هؤلاء الصّبيان من ورائک وافتح اللّسان بثناء مولاک وذکّر الغافلين ونوّر قلوب الطّالبين وادعوهم الی الصّراط المستقيم واهدهم الی المنهج القويم وقل يا قوم هذا ميثاق اللّه لاتتّخذوه ظهريّا يا قوم هذا کتاب اللّه لاتتّخذوه مهجورا يا قوم هذا بقيّة اللّه لاتتّخذوه سخريّا افّ لکلّ ناقض وتعساً لکلّ رافض وضلالاً لکلّ ناکث وخسراناً لکلّ حاسد ووبالاً لکلّ متزلزل ونکالاً لکلّ متزعزع وحسرة علی کلّ معتد اثيم والبهاء علی اهل البهاء.  ع ع
(218)
هوالله
ای خيّاط خيّاط حقيقی خلعتی از حرير الهی و پرند و پرنيان رحمانی بر قامت موزون آفاق دوخته و پوشانيد که تار و پودش اشراق انوار ميثاق بود و بر هيکل وجود در کمال برازندگی جلوه نمود و حال اهل شقاق را همّت بر آن ديبای الهی را از قامت زيبای امر اللّه نزع نمايند و پلاس کهنه شبهات بپوشند تو که خيّاط پرنشاطی دقّت در اين کار نما که چقدر مهمل و مختلّ الشّعورند اين ديبا دست باف جمال ابهی است.  ع ع
(219)
هوالأبهی
يا من استضآء بانوار سطعت من سدرة السّينآء قد اشتعل العالم من النّار الموقدة فی سدرة المنتهی و ناحت الحقائق من ثقل الامانة الکبری قد ماج قلزم الکبريآء بنسائم هاجت من البقعة المبارکة البيضآء قد انشرحت صدور اهل الوفآء بهذه الرّحمة العامّة من خالق الارض و السّمآء و ضاقت قلوب اهل الجفآء من هذا الفيض الشّامل من الملکوت الاعلی فلمّا غاب شمس الهدی ورآء سحاب العظمة و الکبريآء ظنّوا ان قد خمدت النّار الموقدة فی طور الظّهور وادی الايمن فاران المحبّة قبّة الزّمان فبئس الظّنون ظنونهم و رجعوا بصفقة خاسرة و قلوب خائبة و اعين مطموسة و آذان مسدودة و السن خرسة و افئدة مبلسة الا انّهم من اسفل الخلق عند الحقّ معدودا و البهاء عليک.   ع ع
(220)
هوالله تعالی
ای سرمست باده پيمان آنچه مرقوم نموده بوديد ملاحظه گرديد همه بشارات نشر نفحات بود و اشارات ظهور آيات بيّنات هرچند بلايا و جفای اخوان و فساد و فتنه حاسدان به درجه‌ای رسيده که حجر و مدر گريه بر حال عبدالبهآء مينمايد باوجود اين مضمون مکتوب آن محبوب سرور و حبور مبذول داشت که الحمد للّه آن سرگشته سودائی شيدای جمال الهی است و رسوای عشق آن دلبر يزدانی شب و روز چون پروانه گرد شمع ميثاق بال و پر سوخته و روز و شب از پيمانه پيمان ياران را سرمست نموده و دمبدم در فکر هدايت اهالی آن بوم و برّ است و صبحدم مشامش معنبر و شبانگاه شبستانش منوّر. ای يار ديرين آنچه مشاهده گردد عاقبت وهم او خيال او عکوس فی المرايا او ظلال شود مگر صور کلّيّه الهيّه که در آينه ملکوت ابهی مجسّم و مشخّص گردد و پرتوی بر زير افکند و صورتی در عالم ملک بنمايد تا حقيقت کلّ شیء هالک الّا وجهه در منشور آفاق مسطور گردد. پس ای فرزانه زمانه به جان بجو و به دل آرزو کن و به چشم منتظر باش تا آن دلبر موهبت در کاخ آمال جلوه نمايد و آن کوکب منير از افق مبين طلوع نمايد حال وقت گوی و چوگان است و هنگام دشت و ميدان فرصت را غنيمت شمار و مهلت را از دست مده تخمی که دهقان الهی در آن کشتزار کشت آبش بده و تا توانی دهقان يزدانی شو و تخم پاک در آن خاک بيفشان تا به فيض ميثاق سبز و خرّم گردد و به حرارت نار موقده پيمان زود به ثمر رسد هميشه منتظر ورود اخبار شما بوده و هستيم.  ع ع
جميع دوستان را و ياران را جمع نموده و در محفل چون شمع افروخته به کلّ بيان اشتياق اين عبد را بنمائيد تا از نفحات تقديس مهتزّ گشته به وجد و طرب آيند.  ع ع
(221)
هوالله
ای ثابت و راسخ بر پيمان شکر جمال قدم را که به ذيل تقديس متشبّثی و به حبل توحيد متمسّک از جام عطا سرمستی و از خمخانه الطاف جمال ابهی مخمور و مدهوش و کأس مزاجها کافور بدست در ظلّ علم ميثاق محشوری و به قوّت جنود پيمان مظفّر و منصور از فضل جمال قدم اميدوارم که چنان موفّق گردی که نسيمی در آن صفحات جز از مهبّ عنايت نوزد و رائحه‌ای به غير از بوی مشکين الطاف نور مبين منتشر نگردد ربّ ايّد عبدک الّذی اصطفيته لتبليغ امرک و نشر نفحة تقديسک و ظهور آيات توحيدک ای ربّ قوّ ظهره و اشدد ازره و يسّر له امره و نوّر وجهه و انطق لسانه ليثبّت عبادک علی عهدک و ميثاقک و يصبح سدّاً شديداً من زبر الحديد بين عبادک و يأجوج الاضطراب و مأجوج الزّلزال.  ع ع
(222)
هوالأبهی
ای دوستان حضرت يزدان هرچند به ابدان هزاران فرسنگ دوريد و مهجور ولی به دل و جان در بزم ياران حاضريد و منظور در يک محفل انس و الفتيم و از يک باده و ساغر سرمست آنی نگذرد مگر آن که ياد شما به خاطر آيد و دمی برنيايد مگر آن که ذکر شما همدم گردد پس به مبارکی اين الفت قديمه روحانيّه و برکت اين نعمت جديده ربّانيّه به ستايش و نيايش خداوند آفرينش پردازيد و به شکرانه اين موهبت از جام عهد الست و پيمانه پيمان سرمست شده اسبی در اين ميدان افکنيد و به چوگان همّت گوی موهبتی بربائيد شمعهای روشن هر جمع گرديد و گلهای چمن در هر دشت و دمن اشجار توحيد گرديد و اثمار تفريد آيات تجريد شويد و بيّنات کتاب تجديد الواح ملکوت شويد و صحائف و رسائل جبروت زبور ملأ اعلی شويد و کتاب مسطور ملکوت ابهی و جميع اين مراتب مقرون به حصول گردد به ثبوت و رسوخ بر ميثاق اللّه.  ع ع
(223)
هوالله
ای انجمن روحانيان نسبت به ميثاق يافتيد تا به عبوديّت نيّر آفاق مؤيّد گرديد اين انجمن بايد با عبدالبهآء همقدم شود فانی محض و محو صِرف و نيستی بحت يعنی عبوديّت مجسّمه شود و رقّيّت مشخّصه از هر ذکری و فکری پاک گردد جز بهاء نداند و جز نام او بر زبان نراند و به غير از جمال او نشناسد و بدون محبّت او آرزوئی نخواهد اين است شأن منتسبين ميثاق و منجذبين نيّر آفاق و عليکم البهآء الأبهی.  عبدالبهاء عباس
(224)
هو الأبهی الابهی
ای ثابت بر پيمان آنچه از قبل و بعد مرقوم نموده بوديد با وجود عدم مجال تمام ملاحظه گرديد الحمد للّه مفاهيم جميع از تأثيرات کأس تسنيم بود و مضامين در نهايت حلاوت و دلنشين جميع وقايع مطابق واقع لهذا از قرائت مسرّت رُخ داد و علّت روح و ريحان گرديد که آن بنده صادق جمال ابهی در جميع احيان به خدمت امر مشغول و از مادون بيزار و به جميع قُوا بر اعلای کلمة اللّه قائم و لمثلک ينبغی هذا الامر العظيم. باری از هيچ وقايعی فتور نياريد و از هيچ مُشکلاتی محزون مشويد امر عظيم است عظيم لابُدّ صدمات و مشقّات و مُشکلات مُتتابع و متواتر ولی بايد آن منجذب الی اللّه سينه چون آئينه را هدف سهام مُبغضان نمايد و مقاومت اقوام و مِلَل اين جهان کند فيض تأييد به قدر تضييق و تشديد بيگانگان است و قوّت جنود ملأ اعلی معاون نفوس آزادگان هرچه تعرّض زياده گردد عون و عنايت حقّ بيشتر رسد ملاحظه در سلطنت جسمانی نما که افواج مُستريح را پادشاه به هيچ وجه معاونت ننمايد و امداد پی در پی سوق نفرمايد ولی سپاهی که در حدود و ثغور در جنگ و جدالند و محلّ هجوم اعدآء لشکر پی در پی به امداد فرستد و جميع توجّهاتش به آن سپاه باشد که در ميدان حرب صفّ جنگ بيارايند و همچنين تأييدات و امداد سلطان حقيقی از ملکوت الهی به نفوسی متواصل که در ميدان امتحان معرض هجوم دشمنانند و به سيف لسان در فتح و تسخير قلاع و حصون قلوب غافلان پس آن جناب بايد هرچه صدمات بيشتر بيند قدم پيشتر نهد و آنچه معارضات و مجادلات و تعرّضات سائر امم و ملل زياده گردد بر قوّت قلب بيفزايد و تحمّل هر مشقّتی و بلائی در ره يزدان نمايد ملاحظه فرما که عبدالبهآء در چه موقع و مرکزی است جميع اُمم عالم مُتهاجم و جميع طوائف و قبائل مُتعرّض بيگانگان با سيف و سنان در هجومند و آشنايان صد هزار مرتبه از بيگانگان بدتر زيرا اينان حرب داخلی نمايند و آنان جنگ خارجی نفوسی که به حسب ظاهر عضُد اين عبد گمان ميشد به کمال بغضآء واضح و مشهوداً برخاستند و در ضرّ عبدالبهآء وسيله‌ای نگذاشتند از هر کمانی صد هزار تير پرتاب کردند و از هر غلافی صد هزار سيف شاهر کشيدند باوجود همه اين بلايآء عبدالبهآء در نهايت استقامت سينه را هدف سهم و سنان نمود و در کمال روح و ريحان جميع اين محَن و آلام را تحمّل کرد بلکه هر دردی را درمان ديد و هر زخمی را مرهم دل و جان يافت تو نيز بايد در اين سبيل سلوک نمائی و سمّ نقيع را درياق بديع شناسی تا موفّق و مؤيّد به تأييدات کُلّيّه الهی شوی...
(225)
هوالله
ای ثابت بر عهد ارياح امتحان است که از هر جهت در هيجان است و گردباد افتتان است که قاطع اصول اشجار وجود انسان است جنود شبهات است که از هر جهت در هجوم است و جراد منتشر تأويلات و اوهامات است که پراکنده در هر مکان است.  باری آن يار حقيقی مواظبت نمايد که موج شبهات به آن ساحل نزند و فوج اشارات شبيخون ننمايد چه که امر عظيم است و امتحان شديد سپاه نقض ميثاق به حرکت آيد و بر قلاع نفوس ضعيفه هجوم آرد و طوفان تزلزل احاطه کند و بنيان دوستان لسانی را از بن و بنگاه برکند اين است که ميفرمايد در کلمات مکنونه ای دوستان من ياد آريد آن عهدی را که در جبل فاران که در بقعه مبارکه زمان واقع شده با من نموده‌ايد و ملأ اعلی و اصحاب مدين بقا را بر آن عهد گواه گرفتم و حال احدی را بر آن عهد قائم نمی‌بينم البتّه غرور و نافرمانی آن را از قلب محو نموده به قسمی که اثری از آن باقی نمانده و من دانسته صبر نمودم و اظهار نداشتم.
الهی الهی ثبّت اقدام احبّائک علی صراطک المستقيم و ميثاقک القديم و عهدک الوثيق القويم ای ربّ انّ النّفوس ضعيفة و انّ القلوب راجفة من کلّ فتنة شديدة فاحفظ احبّائک فی کهف عهدک و ميثاقک و صن اودّائک فی ظلّ جناح صونک و علائک. ای ربّ اجعلهم آيات الرّسوخ و رايات الثّبوت فی ملکوت الوجود و متمسّکين بالعروة الوثقی يا ربّی الاعلی و متشبّثين بالحبل المتين يا اله السّموات والارضين وايّدهم علی اعلاء اسمک و نشر طيب ذکرک يا ربّ الارباب.  ع ع
(226)
هوالله
يا امة البهآء نامه شما قرائت گرديد ولی متحيّر ماندم از مضمون آن زيرا ميدانی که من چقدر به دشمنان خود مهربانم و به بدخواهان خيرخواه و دريای صبر من چقدر وسيع است و کوه حلم من چقدر عظيم جميع دشمنان شهادت ميدهند که در جهان ظلم ظالمان را در حقّ خود مانند عدل شمردم و سمّشان را شهد دانستم و تيغشان را مرهم انگاشتم و دشنام و لعنشان را مدح و ستايش پنداشتم ولی اين صبر و تحمّل را در مقابل نفوسی که اذيّت و جفا به خود من نمودند مجری کردم ولی اگر کسی دين الهی را خراب نمايد و اساس بنيان بهآءاللّه را از شدّت حسد براندازد و سبب تفريق گردد و علّت اختلاف شود و بر عناد برخيزد و هزار افترا بزند آيا بايد حمايت او کرد و رعايت او نمود و صبر و حلم نمود تا به کلّی اساس دين الهی را از بيخ براندازد؟  لا واللّه. من از ميرزا بديع‌اللّه مکدّر نيستم که مرا اذيّت کرد و مرا سبب حبس جديد شد و در حقّ من فساد نمود و اعضاء حکومت عکّا را از من مکدّر نمود، بلکه از او مکدّرم که مخالفت دين اللّه کرد و نقض عهد و ميثاق نمود و محرّک فساد در امر اللّه گشت بعد از صعود جمال مبارک به نهايت حسد قيام نمود و به هر اذيّتی برخاست و با برادرش ميرزا محمّد علی متّفق شد که در اطراف در حقّ من افتراها انتشار داد و فسادهای عظيم نمود من صبر کردم تحمّل نمودم بعد از مدّتی پشيمان شد و خود را در خسران مبين يافت آمد توبه نمود و اقرار بر خطا کرد و اعلان نمود که ميرزا محمّد علی او را اضلال نمود و گمراه کرد و ميرزا محمّد علی تحريف کتاب الهی نمود و به جميع قوّت نقض ميثاق ربّانی کرد و او را بر مخالفت مجبور نمود و انتشار داد و آن رساله در امريکا ترجمه شد و يک نسخه ارسال ميگردد ملاحظه نمائيد اين مسجون باوجود آن افتراها و اذيّتهای گوناگون او به کلّی فساد و ظلم و طغيان او را فراموش نمودم باز با نهايت محبّت معامله کردم و جميع احبّا را به درجه‌ای به محبّت او خواندم که او را طواف نمودند و دست و پا بوسيدند ولی هر مرضی را علاجی و هر دردی را درمانی مگر مرض حسد را که ابداً درمانی ندارد و هيچ محبّت و وفائی ثمر نبخشد.  باری جميع ديون او را با کمال زحمت و مشقّت ادا کردم بلکه ديون خود را گذاشتم و ديون او را دادم و از هر جهت اسباب راحت و خوشی از برای او فراهم آوردم ولی چه فائده که حسد دوباره غليان آمد سه ماه از رجوع او نگذشت که باز دوباره خفيّاً با محمّد علی مصالحه نمود و عقد مودّت بست و والده خودشان را واسطه صلح نمودند و جميع اسرار امر اللّه را و حرکات و سکنات و مکالمات من و احبّا را و اخبار اطراف را در نصف شب به ميرزا محمّد علی ميداد باوجود اين من تحمّل و سکوت مينمودم تا آن که بنا نمود که بعضی از ضعفا ايمان را به ايما و اشارت از من مکدّر کرد و خواست به لطائف الحيل حزب مخصوصی به باطن ناقض عهد و به ظاهر ثابت تشکيل نمايد و اسباب تفريق عظيم شود و جميع ارکان حکومت را نيز دشمن من نمود و جميع را تحريک کرد يعنی کلّ را به لطائف الحيل از من محزون و مکدّر نمود و به اين سبب مرا در اين سجن در تحت مراقبه انداخت و سبب شد که راه مسدود شد و جميع احبّاء اللّه را محزون کرد باوجود اين شب و روز در اندرون بود و اخبار به بيرون ميداد و مادام تنبلتو را سرّاً از حيفا به خانه خود و ميرزا محمّد علی دعوت نمود و مادام تنبلتو را تعليم نموده که رساله‌ای در مذمّت و قدح من مرقوم نمود و از او ستايش کرد و آنچه خواستم که يک دفعه مادام تنبلتو را ملاقات نمايم نگذاشت بلکه آنچه توانست پيش او افترا به من زد حال مادام تنبلتو ميخواهد آن رساله را طبع و نشر نمايد آن وقت خواهيد دانست که ميرزا بديع‌اللّه چه رخنه‌ای دوباره در امر نمود.  ای امةاللّه من با ميرزا بديع‌اللّه کلفتی ندارم و از فساد او نسبت به من شکايتی نخواهم آنچه از پيش کرد عفو نمودم و فراموش کردم و بالعکس با نهايت مهربانی معامله نمودم ولی او را مقصدی ديگر بود دوباره از حالت اوّل بدتر به اموری تشبّث نمود که به کلّی اخلاق عمومی را افساد ميکرد و حزبی تشکيل مينمود که جميعاً مزوّر و محيل و منافق و پرتزوير به ظاهر اهل بهاء به حقيقت شياطين دين اللّه را از بيخ ميانداخت و به کلّی شريعت اللّه را فاسد ميکرد و جميع زحمات را هدر ميداد چون رساله مادام تنبلتو و حرفهای او را بشنوی ميفهمی که ميرزا بديع‌اللّه چه کرده و چه ميکند حال ممکن است که باوجود اين نيّت و مقصد ميرزا بديع‌اللّه را در آغوش خود بپرورانم تا آنچه ميخواهد بکند و به کلّی دين اللّه در خطر عظيم افتد اگر شما به اين راضی ميشويد و احبّا از اين خوشنود ميشوند من حرفی ندارم به روح بهآءاللّه قسم ميرزا بديع‌اللّه اگر ضرر به جان من ميرساند و ضرّش به امر نميرسيد و در فکر تأسيس حزبی مخالف نبود من در مقابل جفای او وفا مينمودم و احسان ميکردم و ابداً به لسان نميآوردم و تو ميدانی که من چقدر صبور و حليمم ولی چه کنم که ضرر او به امر اللّه ميرسد.  چون رساله تنبلتو را ملاحظه نمائی خواهی فهميد باوجود جميع اين امور من با ميرزا بديع‌اللّه حتّی عتاب نکردم گفتم ای برادر مشرب من ديگر و مشرب شما ديگر باهم نميسازد لهذا معاشرت سبب کلفت است بهتر اين است که تو به حال خود باشی و من به حال خود ولی در معاونت تو ابداً  کوتاهی ننمايم آنچه از دست من برآيد مجری ميکنم قصور ننمايم و حال در فکر آنم که به هر وسيله باشد قرض بنک او را مانند قسطهای سابق که دادم باز اين قسط را که حال استحقاق پيدا کرده بدهم من به اين درجه مهربانم ولی چه کنم که حسد او و برادرش را هلاک نموده است و دين اللّه را فساد نموده و مينمايند ملاحظه کنيد که ميرزا بديع‌اللّه به خط خودش مرقوم نموده و طبع کرده و نشر داده که ميرزا محمّد علی تحريف کتاب اللّه نموده يعنی عبارت کتاب اللّه را برداشته و عبارت ديگر نگاشته و نسبت به جمال مبارک داده باوجود اين اعلان دوباره با او عقد مودّت پيوسته و صلح نموده همين کفايت است که چقدر از صدق و انصاف دور است و السّلام.  ع ع
(227)
هوالأبهی
ای ثابت راسخ بر عهد و ميثاق نفحات استقامت و خلوص نيّت و ثبوت و رسوخ بر پيمان و ايمان الهی که در ارض خا از حديقه قلب آن جناب منتشر گرديد مشام را معطّر نمود و قلوب دوستان را مسرور و مستبشر فرمود جمال قدم و اسم اعظم روحی لاحبائه المخلصين الثّابتين راسخين فدا چون پدر مهربان احبّای خويش را تربيت فرمود و مظهر عواطف جليله الهيّه کرد شب و روز از فم مطهّر به نصائح الهيّه آذان را محظوظ نمود و دائماً و مستمرّاً به تلويح و تصريح تشريح مضرّات و مخاطرات مقدار سمّ ابره از اختلاف فرمود در جميع احوال و اوقات و الواح مؤکّد و مکرّر ذکر عهد و ميثاق کرد سی چهل سال نفوس را به اين رزق روحانی تربيت نمود بنيان اطاعت و انقياد را بر اساس عهد و ميثاق گذاشت و بنياد را بر صخره صمّاء نهاد و چون حصن حصين و قلعه متين بر جهان آفرينش محيط کرد تا افواج شبهات رخنه ننمايد و امواج اشارات خلل نيارد و اين بنيان امر اللّه و ايوان موهبت اللّه و مبانی عظيم و قصر مشيد تا ابدالآباد محفوظ و مصون ماند. حال معاذ اللّه بعضی نوهوسان به انواع تدبير و لطائف الحيل و اشارات و روايات و کنايات ميخواهند که وهنی بر اين صرح عظيم و ملاذ رفيع وارد آرند و غافل از اين که حقّ نفوسی از بندگان ثابت راسخ خويش مبعوث ميفرمايد که چون جبريل ميرسند و چون شهاب ثاقب دفع شبهات و رجم اجنّه اشارات ميکنند طوبی لک ثمّ بشری لک بما جعلک اللّه ثابتاً راسخاً و محافظاً لهذا الکهف المنيع و رادعاً عن هذا الدّين المبين و البهاء عليک و علی کلّ ثابت مستقيم و راسخ علی هذا العهد المتين.  ع ع
(228)
هوالله
ای ثابت راسخ بر پيمان رحمن آنچه مرقوم نموده بوديد ملاحظه گرديد از مضامين دلنشينش قلوب ثابتين را روح و ريحان بی‌پايان حاصل و از معانی شکّرينش مذاق روحانيان شيرين گشت سبحان اللّه آن دل پاک در مدينه عشق و اين قلوب در قلعه سجن چه ارتباط عظيمی در ميان و چه الفت قديمی ظاهر و عيان چه که ارواح طاهره ثابته بر ميثاق اليوم جنود مجنّده ملکوت ابهی هستند يک تيپ لشکر حياتند و يک صف جنود نجات احزاب متزلزلين را از ميدان بدوانند و اوراق شبهات منتشره را ارجاع به صاحبانش نمايند از ذکر اسم اين مظلوم به تعظيم گول نخورند و از شکايت از احباب ثابته راسخه بر عهد و پيمان بفهمند که اين بهانه است و مقصد اصلی شخص ديگر است و چنان فتن و زکی و پرفراستند که از نشريّات و تمسّک به متشابهات ادراک نمايند که مقصود القای شبهات است و متزلزل نمودن در عهد و ميثاق...
(229)
هوالأبهی
ای فرع لطيف شجره سينآء خوشا که از اين دوحه مقدّسه روئيدی و از اين سدره مبارکه منشقّ گشتی ولی قدر اين الطاف را بدان و حفظ اين شرف را بدان تا توانی در خدمت امر اللّه بکوش و در اعلآء کلمة اللّه جهد بليغ نما کمر به خدمت ميثاق بند و حصن حصين پيمان را حافظ امين شو زيرا هر مارق مارد در هجوم است و هر ناقض کاذب در کمين اگر افنان سدره الهيّه که در کتاب عهد مخصوصاً مکلّفند محافظه ننمايند که نمايد؟  ع ع
(230)
هوالله
ای متمسّک به حبل متين خوشا به حال تو که به هيچ حجابی محتجب نگشتی و به هيچ نسبت و قرابتی متمسّک نشدی جز رضای حضرت احديّت مراد و آرزوئی نداشتی و به غير تخم بندگی در مزرعه آزادگی نکاشتی ولی حسرت از برای نفوسی که به هوائی از نفحات حديقه ميثاق محروم ماندند و به صدائی از ندای عهد الست اصمّ ممنوع گشتند به قطره‌ای از دريای بخشايش غافل گشتند و به نجمی آفل از کوکب بازغ ذاهل شدند هنيئاً لک واسفاً عليهم واللّه يؤيّد من يشاء علی صراط مستقيم.  ع ع
(231)
هوالأبهی
...اليوم امثال آن جناب بايد به قوّه روح تأييد در شب و روز احبّای رحمن را چون روح حيات به اهتزاز و حرکت آرند و نار مخموده قلوب را مشتعل و روشن نمايند چه‌که اليوم ساعتی خمودت و جمودت تأثيرات شديده نمايد چه‌که پيش حرارت شمس بی‌حجاب در قلب امکان آتش پر شعله ميزد احتياج به اشتعال و شعله و لمعه‌ای نبود لکن حال زمانی است که سراجها بايد پر شعله و افروخته و ساطع باشند تا ظلمات متراکمه را مقاومت توانند و زائل نمايند و اليوم اهمّ امور تنبيه بر ثبوت و رسوخ و تشبّث به عهد و ميثاق الهی است و بيان قوّت و عظمت اين عهد و پيمان و ايمان و البهاء عليک.  ع ع
(232)
اللّه ابهی
ای ورقه موقنه از روزی که مراجعت نمودی تا به حال هميشه منظور بودی و دائماً مذکور توجّه به ملکوت ابهی کن و شکر نما که الحمد للّه به حضرت اعلی موقن شدی و در رجفه کبری محفوظ ماندی و به جمال ابهی مؤمن گشتی و بر امر اللّه مستقيم بودی و بر عهد و ميثاق متمسّک باش تا نعمت عظمی مکمّل گردد و با رخی روشن در انجمن ملکوت محشور گردی.  ع ع
(233)
هوالأبهی
ای شمع انجمن عرفان در اين ساعت که طير حديقه وفا بال و پر گشوده که در فضای جانفزای ياد ياران پروازی نمايد و بر شاخسار ذکر و ثنا لحنی آغاز کند که بحر اعظم محبّت اللّه چنان موجی زد که طوفان از سر بگذشت و نار موقده در سدره رحمن چنان شعله‌‌ای برافروخت که خامه و نامه و فؤاد و مداد را جميعاً بسوخت لکن چون امطار رحمت نازل بود و معين عنايت نابع آن حرارت به اين فيض رحمت اعتدال يافت و مجال تحرير حاصل گشت.  از عدم ارسال جواب شکوه فرموده بوديد و اين را دليل فتور در آنچه محکمتر از بنيان مرصوص است نموده بوديد و حال آن که آنی نميگذرد مگر آن که به خاطر ميآييد فراغت از ذکر احبّای الهی ممکن نه و به يقين مبين خود مطّلعيد که از کثرت اشغال مجال آه و ناله ندارم و زاری و فغان مهلت نيست و فرصت و آرامی آنی ميسّر نه باوجود اين مکتوبی به شيراز ارسال شد که وصول يافت و حال نيز به تحرير اين ورقه پرداختم به يقين مبين بدان که به لحاظ فضل ملحوظی و به منتهای حبّ اين قلوب مشمول.  از فضل جمال قدم سائليم و از صميم قلب آمل که موفّق بر رضای الهی شوی و مؤيّد بر اثبات و بيان قوّت و سلطان عهد و پيمان حضرت يزدان گردی اليوم اين امر اعظم امور و اهمّ شئون است چه که اساس امر الهی و بنيان دين رحمانی است اليوم ثبوت و رسوخ بر عهد و ميثاق اللّه چنان که بايد و شايد لازم و قوّت و قدرتش را ادراک و تفهيم واجب تا حصن حصين امر اللّه محفوظ و مصون از رخنه شبهات ماند...
(234)
هُو الابهی الابهی
و انّی يا الهی اتقرّب اليک بنفوس اضطرمت فی قلوبهم نار محبّتک و انسجمت دموعهم فی فراقک و انصرم صبرهم اشتياقاً الی ملکوتک و انقطعوا عمّا سواک و ابتهلوا اليک و تضرّعوا بباب احديّتک تقدّست قلوبهم عن کُلّ ذکر الّا ذکرک و تنزّهت ارواحهم عن الانجذاب بدونک لانّک يا الهی ادخلتهم فی عين التّقديس و طهّرتهم بالمآء المُنزل من سمآء التّنزيه فَصَفت ضمائرهم و تطهّرت سرائرهم  و تفتّحت بصائرهم و ذاقوا حلاوة الانقطاع فی سبيل محبّتک و اخذوا لذّة الخُلوص فاصبحوا کالبنيان المرصوص و ترکوا کُلّ شأن من شئون المُلک و النّاسوت و اخلصوا وجوههم لک و فدوا انفسهم فی امرک و سرعوا الی البلاد الشّاسعة و الاقاليم القاصيه ترويجاً لدينک و تعليماً لذکرک و تشويقاً للتّوجه اليک و احتملوا کلّ مشقّة و عنآء و صبروا علی کُلّ تعب و ضرّآء فی سبيل ذلک و منهم هذا العبد الّذی ترک اهله و غناه و ودع ربحه و رخاه و نسی عزّه و علاه و لم يلتفت الی شیء من امور دنياه فاعتزل من کُلّ ما اعطيته بفضلک من ملکوت الادنی و رکب البحار و قطع القفار و جاس الدّيار حتّی دخل علی الابرار فی ديار واسعة الاقطار و نادی باسمک و دعا الی امرک و رفع ذکرک و ضجّ ضجيج المُلتهبين بنار محبّتک و صرخ صريخ المُضطرّين الی ملکوت احديّتک و تلا آية اشراقک و رفع راية ميثاقک و ناجاک فی قلبه مناجات تلين لها الصّخرة الصّمآء و قال فی خفيّات سرّه ربّ ربّ انّی ضعيف اشدُد ازری بقوّتک و عليل فاشفنی بدرياقک و محتار دلّنی علی ما به تنتشر نفحاتک.  ای ربّ انا العطشان فاسقنی کأس الحيوان من معين عنايتک و انا العُريان فالبسنی خلع رحمانيّتک و انا الفقير فاغننی بغنآء ملکوتک و انا المسکين فافتح عليّ کنوز لاهوتک الهی الهی انّ سکونی و حرکتی و حياتی و مماتی و شدّتی و رخائی و فقری و غنائی و سکوتی و ندائی لک يا رحمن يا رحيم و فی امرک يا ربّی الکريم.  ای ربّ اقبل منّی هذه البضاعة المزجات و المتاع الکاسد الّذی ليس له رواج برحمتک و فضلک و جودک و عنايتک و انجدنی بجنود الملأ الاعلی و جهّزنی بجيوش ملکوتک الابهی حتّی اُشرّد فی الکفاح و اثخن فی القتال بسيف البيان و سهام العرفان و قُوّة البُرهان و هذه حرب قدّرتها يا الهی لاحبّائک و امرت بها اصفيائک و بها بذلت الرّوح لِلاموات و احييت العظام الرّميمة الرّفات و لک الحمد علی ذلک بما رفعت راية السّلام العام و امرت بالصّلح و السّلم خير سلاح و هذه حرب بها يتنوّر جبين المقرّبين و بها ينشرح صدور المُوحّدين و بها تنجذب افئدة الثّابتين الرّاسخين انّک انت الکريم انّک انت العزيز انّک انت الرّحمن الرّحيم.

ای ثابت بر پيمان دو دست شکرانه به درگاه حضرت بی‌نياز بلند فرما و آغاز اين مناجات کُن که:
ای خداوند بزرگوار اين بنده گنهکار را از جهان و جهانيان بيزار نمودی و از آشنا و خويش بی‌نياز فرمودی تا از جميع چشم پوشيده شهد انقطاع چشيدم و جام تقديس نوشيدم از دون تو بيگانه گشتم و هر زحمت و مشقّتی را آماده شُدم ره دريا گرفتم و رو به صحرا شتافتم تا مؤيّد به ندا گردم و موفّق به اداره جام وفا و بعد از غيبوبت کُبری به مقتضای عبوديّت کوشم عناياتت را فراموش ننمايم و فضل و موهبتت را هميشه به خاطر گذرانم.  ای پروردگار قلبم را قوی دار و عزمم را شديد بدار و موفّق بر وفا فرما و مؤيّد بر عبوديّت عتبه مُقدّس عُليا توئی مقتدر و توانا و توئی يزدان مهربان.

ای بنده جمال ابهی وقت آن است که به عبوديّت کُبری قيام نمائی و به خدمت امر اعزّ اعلی بپردازی فضل و موهبت جمال ابهی را به خاطر آری و به آنچه که بايد و شايد قيام نمائی الحمد للّه آن جناب به آن ديار شتافتند و علم ميثاق برافراختند و بر جنود هوی بتاختند و قدر اين موهبت عظمی را شناختند از اين خبر نهايت مسرّت از برای ياران حاصل و عبدالبهآء به نهايت تضرّع و فنا به درگاه کبرياء مناجات مينمايد و طلب تأييد ميکُند و استدعای توفيق مينمايد يقين است که اين دعا در آستان ابهی مقرون قبول گردد و آثار قبول چون نور آفتاب مشهود شود مُطمئن باش و مُتيقّن که نسيم تأييد ميوزد و نور اميد ميدمد و مدد غيبی ميرسد زيرا به کلّی خود را فدا نمودی و از هر راحتی و نعمتی و سروری و حبوری  گذشتی و بر مسلک حواريّين سُلوک نمودی که در سبيل الهی  از هر عالمی گذشتند و از هر فکری خلاص شدند و به کلّی فدا شدند اين است که انوار تقديسشان از افق توحيد درخشنده و تابان است و نفحات قدسشان الی الآن سبب مُعطّری مشامها گشته نسئل اللّه بان يوفّقنا علی ذلک علی العجاله شما در اين ميدان قدم نهاديد و جولان نموديد گوئی انداختيد و چوگانی زديد تا ببينيم ما چه خواهيم کرد دعا نمائيد که شايد عبدالبهآء به کُلّی از عالم هوی مُقدّس و بيزار گردد و جُز سبيل رضا راهی نپويد و جز گُل وفا نبويد هذا هو الفضل العظيم هذا هو الفوز المبين و هذا هو اعظم مقام المُخلصين نسئل اللّه بان يوفّقک عليه انّه هو الکريم الرّحيم...
(235)
هو الأبهی
ای بنده جمال ابها اين عنوانی است که جواهر وجود از غيب و شهود تمنّا و آرزوی آن را مينمايند لکن من از فضل بديع و لطف قديم حضرت ربّ جليل سائل و پراميدم که ان شاءاللّه حقيقت اين عبوديّت که اعظم آمال مظاهر احديّت است در کينونت احبّای رحمن محقّق و مبين و مجسم گردد و ظهور و بروزش به نفحات قدس مظاهر انس است پس تو اگر خواهی که اين اکليل جليل را بر سر نهی و اين خلعت جميل را در بر نمائی به شيم و اخلاق و اطوار و رفتار و گفتار بندگان او در انجمن عالم واضح و آشکار گرد و به وفای عهد و ميثاق قيام کن و البهاء عليک.  ع ع
(236)
هوالله
ای متمسّک به عهد و پيمان اگرچه چند مکتوب از آن جناب واصل از کثرت احزان و اشغال فرصت جواب حاصل نگشت ولی آنی از يادت فراغت نيست از تأييدات کلّيّه مترصّد و منتظريم که به شروط عبوديّت درگاه جمال مبارک موفّق شوی و اعظم عبوديّت محافظه و صيانت عهد و ميثاق الهی است و اليوم ارياح شبهات سفينه عهد و ميثاق را سرّاً احاطه کرده است عنقريب جنود شبهات از جميع جهات جهاراً منتشر گردد پس ثبات و مقاومت لازم و تمسّک و تشبّث واجب اميدوارم که سبب ثبوت و رسوخ سائرين گردی اين کيفيّت در جميع الواح الهی نازل البتّه ظاهر خواهد شد.  ع ع
(237)
هو الأبهی
ای متمسّک به ذيل کبرياء نفحه‌‌ای که از حديقه قلب آن موقن باللّه برخاسته بود به مشام مشتاقان رسيد و سبب روح و ريحان گرديد حمد خدا را که به حبل متين ميثاق متشبّثيد و به عروة الوثقای عهد نيّر آفاق متمسّک چون به اين موهبت عظمی کما هو حقّها موفّق گردی مطمئن باش و متيقّن که مؤيّد در جميع شئون ميشوی ولی فطن باش و متفرّس و ذکی باش و حارس تا به اشارات و کنايات و همز و ايماء و توريه و ايهام جمع نيام پی بری و امر اللّه را از طواری و طوارق و جوارح و نوائب حفظ نمائی چه که هر بی‌فکر و معدوم الذّکری در فکر القاء شبهات و بثّ متشابهات افتاده يکی عصمت کبری بهانه کرده و کمر بر تحقير مقام مرکز ميثاق بسته و ديگری عنوان تأکيد توحيد کرده و تکفير موحّدين نموده و به اشاره و تلويح اين عبد را رئيس المشرکين شناسانده، ديگری يکفينا وحسبنا کتاب اللّه چون خليفه ثانی گفته و عدم احتياج به مبيّن را اعلان کرده و چون احد سلف به کتاب وحده دعوت نموده سبحان اللّه مبيّن حاضر و ناظر و مرکز ميثاق منصوص و محسوس و به کلّی متروک و به جهت دفع اختلاف دعوت به رجوع آيات وحدها ميشود و دفتر اجتهاد باز و مسند فقاهت گسترده ميگردد و حال آن که معنی آيات و تعيين محکمات و تأويل متشابهات به نصّ صريح الهی به او راجع اين القاءات و نشر شبهات چه بی‌فکری است و چه بی‌خردی فاعتبروا يا اولی الانصاف و انصفوا يا اولی الالباب.  سبحان اللّه اين عبد را اميد چنان بود که احبّای الهی ظلمات شبهات اعدای جمال مبارک را شعاع کاشف باشند و شياطين ارتياب را شهاب ثاقب حال مؤسّس شبهات گشتند و مروّج متشابهات، باری آن جناب اميدوارم که در آن صفحات حافظ مرکز ميثاق گرديد و حارس حصن حصين نيّر آفاق نجم هدی گرديد و دليل سبيل نجات ضعفاء و صغراء را از وساوس مصون نمائيد و بی‌خبران را محفوظ و ملحوظ داريد تشنگان را سلسبيل هدايت باشيد و طالبان را بدرقه عنايت شب و روز در اعلاء کلمة اللّه بکوشيد و در انجمن ياران چون سراج بدرخشيد ندای هاتف ملکوت ابهی را به گوش جان بشنويد و صدای سروش ملأ اعلی را به سمع قلب استماع نمائيد که به بانگ بلند فرياد مينمايد و حزب فتور را خطاب ميفرمايد که ای بيوفايان قميص مقدّس من هنوز تر است و آثار جسد من مشتهر مرکز ميثاق را مخذول نموديد و سلطان عهد را منکوب علم تزلزل برافراختيد و در ميدان ظلم بتاختيد با سيف مسلول و سهام مرشوق هجوم نموديد و به صد هزار کنايه و اشاره و تلويح به اعظم اهانت و توهين قيام، روزی اظهار استغنا نموديد و به يوم يغنی اللّه کلاً من سعته استدلال کرديد و دمی يکفينا کتاب اللّه بر زبان رانديد و مبيّن منصوص را مخذول شمرديد و روزی عصمت کبری بهانه نموديد و از برای مرکز ميثاق و شمع آفاق خلاف عصمت به اذهان القا نموديد او را فريد و وحيد بی ناصر و معين گذاشتيد و جميع زحمات بيگانه و خويش را بر او حمل نموديد و در آتش اعتساف او را سوختيد و شب و روز به تشويش افکار و تخديش اذهان پرداختيد و در هر ساعتی صد هزار شبهات القا نموديد دمی او را آسوده نگذاشتيد و آنی او را آزاده نخواستيد و شبی او را در بالين راحت و ستر آسايش مستريح ننهاديد باوجود اين فرياد و فغان بلند نموديد و صيحه تظلّم به آفاق رسانديد شب و روز در بالين پرند و پرنيان بياسوديد و در سير و تفرّج وقت بگذرانديد و آه و ناله نموديد و جزع و فزع کرديد. ای بيوفايان اينگونه وفای به عهد است و تمسّک به ميثاق؟ اعانتی ننموديد، اهانت چرا؟ مرهم نبوديد، زخم چرا؟ بانی نبوديد، هدم چرا؟ اين عَلَم ميثاق لواء معقود دست حضرت مقصود است البتّه سايه بر آفاق افکند و سعی و کوشش شما هدر رود.  باری جناب ميرزا قسم به جمال اگر واقف بر وقايع بی‌وفايان گردی البتّه خون بگريی و چنان ناله کنی که حنين و انينت به ملکوت ابهی رسد.  يک کلمه بشنو مرکز منصوص موجود و يکفينا الکتاب گويند.  ع ع
(238)
هو الله
ای متمسّک به ذيل تقديس شکوه از تأخير رسائل منما چه که مانع و حائل صد هزار مشاغل است باوجود اين به کرّات و مرّات به نفحاتی مرقوم و ارسال گرديد که روح را رَوْح و دل و جان را فتوح حاصل گردد از چه مخمودی سراجی وهّاج از حبّ جمال مبارک در زجاج قلب افروخته داری چرا دلفکاری رخی از نور تبتّل به ملکوت ابهی روشن داری چرا شکوه و زاری نمائی از لطف حقّ اميد اين عبد منيب است که در صون حمايت محفوظ و مصون باشی و آنچه خواسته‌ای ميسّر گردد هر نفسی اليوم بر عهد و ميثاق ثابت در جميع امور مؤيّد و موفّق گردد و به جهت استعانت هر لوحی از مناجات مبارک به توجّه و تضرّع و تبتّل بخوانی حاجتت مستجاب گردد، انّه مجيب من ناجاه و سميع الدّعاء.  ع ع
(239)
هو الله
٢٣٧- ای جمال امروز روزی است که بايد جمال خويش را ثابت نمائی و با کمال درپيوندی تا جلال را حاصل نمائيد و چون جمال و جلال و کمال در يک صقع و مقام استقرار يابند يعنی اين سه صفت در نفسی جمع گردد آن وقت لياقت ثبوت و رسوخ بر عهد و پيمان يابد و هيچ جمالی دلبرتر از ميثاق نه و هيچ کمالی اعظم از ثبوت و رسوخ نه و هيچ جلالی بالاتر از حشر در ظلّ اين علم نيست...
(240)
هو الأبهی
ای ثابت بر عهد و راسخ بر ميثاق شکر کن حضرت قيّوم را که به آستان مقدّس فائز گشتی و از تراب درگاه احديّت نفحات قدس استشمام نموديد و حال نيز متوکّلاً علی اللّه اعلاء لکلمة اللّه توجّه به ديار الهی نمودی به قوّت تأييد مؤيّدی و به نور توحيد منوّر توجّه به مطاف ملأ اعلی نما و آنچه خواهی بخواه و لسان به نطق و ثنا بگشا فاستخرنّ ما تريد باسم ربّک الرّحمن الرّحيم منادی ميثاقی و ملحوظ به لحاظ عنايت محبوب آفاق در اين سفر قوّت جليل اکبر در کمال تأييد است و اين عبد در روضه مبارکه به کمال ابتهال تضرّع مينمايد و طلب توفيق به جهت دوستان ثابتان ميطلبد جميع ياران الهی را تکبير برسان و بگو عنقريب شرق و غرب به نفحات عهد معطّر ميگردد مطمئن باشی.  ع ع...
(241)
هو الأبهی
ای افنون رفيع سدره الهی قريب به غروب است و از طلوع تا به حال اين خامه در تحرير و فريادش بلند است که قد جفّ القلم.  اين عبد در جواب گويد ن و القلم و ما يسطرون اين نامه به حضرت افنان است و هنوز فرصت يسطرون باقی.  ای خامه اگر تو خسته و ناتوان شدی جان و وجدان عبدالبهآء به ذکر افنان سدره منتهی در روح و ريحان تو اگر کلال و ملال يافتی من در نهايت شوق و اشتعال.  ای قلم با يار محترم در گفتگوئی ای خامه به شاخه طوبی نامه مينگاری پر جذب و وله باش و پر شوق و طرب تا افنان از کأس پيمان سرمست و نشوان شوند و از خمخانه الست صفرای عشق شکنند و در بزم ميثاق چون شمع اشراق نمايند و ظلمات شبهات ناقضين را محو کنند و به قوّت پيمان و ايمان الهی که در هيچ کوری شبيه و مثالی نداشته کمر پيمان‌شکنان بشکنند و چون ستاره سحری از افق عهد بتابند.  ای افنان شجره مبارکه ملاحظه فرما که ملوک عالم مقاومت امر اللّه نتوانستند و عاقبت خائب و خاسر گشتند باوجود آن که با جنود بی‌پايان و جيوش پرجوش هجوم نمودند هر يک افواجش چون امواج جهانگير بود و هر کدام سپاهش زلزله‌بخش کره زمين حال معدودی افسردگان پيمان و ايمان الهی را نسيان نموده در فکر آن افتاده‌اند که بنيان ميثاق را در هم شکنند و اساس عهد از بنياد براندازند فبئس ما ظنّوا و بئس ما زعموا فسوف تراهم فی غمار الهوان يستغرقون و فی خوض الذّلّ يلعبون و فی سکرتهم يعمهون.  باری اميد از آن فرع مجيد چنان است که ناقضين را چون سدّ آهنين مقاومت نمائی و چون شعاع آفتاب عهد ديده ناکثين را کور کنی و مانند شهاب لامع هر مهاجم ماردی را دافع گردی و مثل اشعّه ساطعه هر خفّاشی را فرار دهی.  ياران بزم پيمان را نور رحمانی باشی و منکران ميثاق را نار سوزانی گردی طالبان را نجم هدايت شوی و باغيان را سبب تنبّه از نوم ضلالت سبطيان را سلسبيل نيل عنايت گردی و قبطيان را چون خون در نهايت مرورت.  ای افنان سدره منتهی اگر مرکز عهد و ميثاق مبغوض و مغضوب و منفور گردد ديگر عزّت از برای که ماند؟  اگر فرع منشعب از اصل قديم که منصوص عظيم و مبيّن کتاب مبين و به حکم قاطع الهی به نصّ ميثاق رحمانی مطاع و مرجع کلّ است رأس المشرکين شمرده شود، و حال آن که جميع اغصان و افنان و منتسبين و احبّاء مأمور به توجّه به او و ناظری به او هستند، آيا ديگر از برای نفسی ذکری و يا حرمتی و يا وجودی باقی ميماند؟  لا واللّه لا واللّه لا واللّه ملاحظه فرما که اين صبيان چقدر بی فکر و امعانند که چنين تصوّر نمايند که اگر اين نهال دست‌نشان جمال يزدان از ريشه برافتد شاخه ايشان امتداد يابد و يا اين بنيان عظيم برافتد کلبه آنها معمور گردد، هيهات ثمّ هيهات ثمّ هيهات.  عنقريب ملاحظه فرمائيد که چون خفّاشان در زوايای خمول خزند و چون موران در حفره خذلان دوند و انوار پيمان آفاق جهان را احاطه نمايد و شمس ميثاق اشراق بر آفاق کند و علم عهد مرتفع شود و نسيم عنايت بوزد و ابر رحمت ببارد و مه تابان الطاف بدرخشد و کأس مواهب بدور آيد و رندان بزم ميثاق سرمست گردند و فرياد برآرند، منجمدان را دردی محتجبان را مرگی چه که ميثاق در قطب آفاق استقرار يافت و جنود نقض مضمحل در کافّه جهات و البهاء عليک.  ع ع
(242)
هوالأبهی
ای بنده جمال ابهی اليوم سراپرده پيمان در قطب جهان بلند و به عنان آسمان رسيده و امکان را در سايه خود گرفته و از جميع جهات احاطه نموده ولی بعضی نوهوسان بی‌تميز در طهران و تبريز خود را از اين ظلّ ممدود محروم نموده‌اند و پناه به سياه ‌چادر اهل فتور برده‌اند.  بگو ای بی فکران اين سرادق عظمت را يد قدرت بلند نموده عمودش کتاب عهد است و قماشش کتاب اقدس و طنابش جميع الواح الهيّه کسی رخنه نتواند بلکه خود را محروم تواند کرد اين چه بلاهت است و اين چه صباوت و البهآء عليک.  ع ع
(243)
هوالأبهی
ای ورقه مبتهله گويند که نسآء در خلقت و طينت و منقبت اضعف از رجالند و اشدّ آمال اين عبد چنين يقين دارد که نه هر رجالی قوی و نه هر نسائی ضعيف نسائی که ثابت بر عهد و ميثاق الهی هستند قويترين نفوس و مؤيّد به جنود ملکوت هستند و رجال متزلزل اضعف از بعوضه و عنکبوت.  ع ع
(244)
هوالأبهی
ای موقن به آيات اللّه اليوم اعظم امور و اهمّ موادّ ثبوت بر عهد و پيمان الهی است و رسوخ بر ميثاق حضرت رحمانی اگر نفسی به عمل اوّلين و آخرين عامل و به علوم عالمين موصوف و متظاهر طرفة العين در ميثاق متهاون گردد به قدم اوّل راجع شود و چون ثابت گردد نار نور شود حمد خدا را که آن خانواده از بدايت امر اللّه در ظلّ کلمه الهيّه وارد و از کأس توحيد سرمست گشتند و مظهر الطاف و عنايت جمال مبارک بوده‌اند حال نيز اميد چنان است که آن دودمان سبب ثبوت و رسوخ دوستان بر عهد و پيمان گردند و علم ميثاق را بلند نمايند چه که افتتان و امتحان شديد است و البهاء عليک.
پس تو شکر کن حضرت يزدان را که مورد خدمت جمال رحمن شدی و به عروه وثقای ايمان و پيمان متشبّثی و متمسّکی قسم به جمال مقصود که اليوم ثابتين را جنود ملکوت ابهی تأييد مينمايند و راسخين را اهل ملأ اعلی تقديس و تمجيد طوبی لکلّ راسخ امين و تعساً لکلّ متزلزل غيرمستقيم...
(245)
هوالأبهی
ای ناظر به ملکوت ابهی چشم بصيرت باز کن تا مشاهده انوار ساطعه و تجلّيات لامعه از ملکوت ابهی جبروت غيب مشاهده نمائی و به ملاحظه آيات کبری چشم روشن نمائی و بر سرير اطمينان جالس گردی و بر کرسی يقين مستقرّ تا به موهبتی الهيّه که برای تو مقرّر پی بری و ديده روشن نمائی.  عبدالبهاء ع
(246)
جميع احبّای الهی را ابلاغ فرمائيد که ارياح افتتان شديد است و قوّت امتحان عظيم وقت ثبوت و رسوخ بر عهد و ميثاق است و هنگام قيام بر عهد و پيمان نفوسی پيدا شده‌اند که به تحرير و تقرير و تدبير به نهايت تزوير به همسات سرّيّه ناس را بر عهد و پيمان سست کنند آن جناب بايد ان شاءاللّه چون سدّی سکندری از زبر حديد مقاومت يأجوج نقض ميثاق و مأجوج کسر عهد و پيمان الهی نمايند تا نفسی نتواند ادنی رخنه‌‌ای نمايد. ع ع
(247)
... ای ورقه طيّبه نورانيّه در ثبوت بر پيمان و رسوخ در ميثاق چنان استقامتی بنما که حيرت رجال گردی و غبطه ابطال به نور عهد چون شمع در جمع اماء اللّه برافروز تا کوکب شب‌افروز گردی و نار محبّت جهان سوز و البهاء عليک و علی کلّ امة ثبتت علی الميثاق و تبرّأت من اهل النّفاق.  ع ع
(248)
هوالله
ای ربيب حضرت عندليب از حضرت دوست استدعای شب و روز اين است که دوستان راستان را ثابت بر عهد و پيمان فرمايد و راسخ بر ميثاق حضرت رحمن چه طوفان امتحان شديد است و لوح سنه شداد عبرة للنّاظرين. پس ای سرمست صهباء الست به نطق و بيانی موفّق باش که چون اشعّه ساطعه سحاب وهم هر متزلزلی را خارق و چون نور بارق باشی، مظهر تأييد گردی و مطلع توفيق و مشرق انوار توحيد و البهاء عليک.  ع ع
(249)
هوالأبهی
ای دوستان الهی هنگام تضرّع و ابتهال است و وقت تذلّل و انکسار دست عجز و نياز به درگاه بی‌نياز بلند کنيد و ناله آغاز نمائيد که:
ای پروردگار بی‌چارگانيم به درگاه تو پناه آورده‌ايم پريشان‌ روزگاريم در بارگاه تو سر و  سامان جوئيم افتادگانيم الطاف تو را نگرانيم ما را بر عهد و ميثاق خويش ثابت و مستقيم فرما و از سهام شبهات محفوظ دار و در ظلّ صون و حمايت خويش جای ده و از امتحان و افتتان ما را مصون دار توئی مقتدر و توانا.  ع ع
(250)
هوالحق
٢٤٧- ای مظهر عنايت جمال ابهی خوشا به حال آن خانواده که کلّ بر عهد و ميثاق ثابت و راسخ و در ظلّ محبوب آفاق وارد و به ذکر جمال قدم همدم و شب و روز در تثبيت قلوب ساعی شکر کنيد که مظهر چنين الطافی گشتيد و مطلع چنين اوصافی و از جود موجد وجود اميد شديد است که در کلّ احيان در حفظ شئون حضرت ودود بکوشيد.   ع ع
(251)
هوالأبهی
ای خاندان استقامت بر عهد و پيمان شکر کنيد حضرت بهاء را که موفّق بر تمسّک بر ميثاق شديد و مؤيّد بر تشبّث حبل متين محبوب آفاق ذکرتان در ملکوت ابهی مذکور و نعتتان در السن موقنين باللّه موجود از عنايت آن شمس حقيقت رويتان روشن و جانتان گلشن پس خوشا به حال شما خوشا به حال شما و البهاء عليکم و عليکنّ.  ع ع
(252)
ای کنيز الهی نامه شما رسيد و از مضمون اطّلاع حاصل شد از خدا ميخواهم که تو را حياتی جديد بخشد. سؤالاتی نموده بودی که چرا نفوس مبارکه روحانيّه که ثابت و راسخند از معاشرت با نفوس پست‌ فطرت دوری ميجويند؟ اين به جهت آن است که همچنان که امراض جسمانی نظير سل و سرطان سرايت دارد و هم‌چنين امراض روحانی نيز سرايت دارد اگر يک شخص مسلول معاشر با هزار شخص صحيح و سالم شود صحّت و سلامت آن هزار نفر صحيح و سالم در اين شخص مريض مسلول تأثير ننمايد و از مرض سل نجات نجويد ولی اين مسلول چون معاشرت با آن هزار نفس نمايد در اندک زمانی به جمعی از آن نفوس سالمه مرض سل سرايت کند. اين امری است بديهی و واضح و هم‌چنين اگر هزار شخص بزرگوار با نفسی پست ‌فطرت معاشرت کنند کمالات آن نفوس در اين شخص پست‌ فطرت تأثير ننمايد بلکه اين پست‌ فطرت سبب ضلالت آنها شود لهذا حضرت بهآءاللّه در الواح ميفرمايد سوف تنتشر هناک رائحة دفرآء ان اجتنبوا منها کذلک يأمرکم العليم الحکيم. ميفرمايد عنقريب در آن شهر رائحه کريهه‌‌ای منتشر ميشود بايد از آن رائحه کريهه اجتناب نمائيد و حضرت عليم حکيم چنين شما را امر می‌نمايد.  انتهی و آن رائحه دفرا رائحه نقض است.  و هم‌چنين در نامه نصيحت ميفرمايد حال از مغرس و حافظ و مربّی خود غفلت منمائيد و دون او را بر او مقدّم و مرجّح مداريد که مبادا ارياح سموميّه عقيمه بر شما مرور نمايد.  و حضرت مسيح ميفرمايد که مالک بستانی شجر يابسه را در بستان باقی نگذارد و البتّه او را قطع نموده به نار افکند چه که حطب يابس درخور و لايق نار است.  باز حضرت بهآءاللّه ميفرمايد پس ای اشجار رضوان قدس عنايت من خود را از سموم انفس خبيثه و ارياح عقيمه که معاشرت به مشرکين و غافلين است حفظ نمائيد تا اشجار وجود از جود معبود از نفحات قدسيّه و روحات انسيّه محروم نگردد.  انتهی
اين است که بايد از اشرار اجتناب نمود و به ابرار معاشر.  در کلمات مکنونه فارسی ميفرمايد ای پسر من صحبت اشرار غم بيفزايد و مصاحبت ابرار زنگ دل بزدايد.  و هم‌چنين ميفرمايد زينهار ای پسر خاک با اشرار الفت مگير و مؤانست مجو که مجالست اشرار نور جان را به نار حسبان تبديل نمايد.  اين است وصيّت حضرت مسيح و وصايای حضرت بهآءاللّه.
و امّا مسائل ديگر شما برهان همين بيان است احتياج به جواب نيست و من در حقّ تو دعا می‌نمايم تا حالتی يابی که سبب حصول موهبت کبری گردد و شما مطلب اوّل خود را درست قرائت نمائيد ملاحظه ميکنيد که مطلب اوّل شما همين خواهش است که شخص مذمومی را احبّا چرا راه به خود ميدهند و طرد نمی‌نمايند و عليک البهآء الأبهی.
حيفا
6/10/21        
(253)
هوالله
ای يادگار آن متصاعد الی اللّه در اين ايّام که نيران امتحان و آتش افتتان شعله برافروخته است و طوفان فزع عظيم آفاق را فرا گرفته سيل عظمت عهد از جبال ميثاق منحدر و بنيان ضعفاء منهدم از تأييد حقّ اميدواريم که تو محکم و استوار مانی و به حبل متين متشبّث و در وفا پايدار،  آنی نميگذرد که به خاطر نيائی و دقيقه‌ای مرور ننمايد که فراموش شوی از خدا ميخواهم که مؤيّد و موفّق گردی و مرضيّ درگاه الهی باشی.  ع ع
(254)
هوالله
ای دوستان حقّ، ثابت بر پيمانيد و راسخ بر ميثاق اين قوّه مغناطيس محبّت اللّه است که تأييد را از جميع جهات جذب مينمايد لهذا يقين است که روز بروز رخ را به نور مبين بيشتر روشن مينمائيد و بر عهد و پيمان ثابت ‌تر ميگرديد و عليکم التّحيّة و الثّنآء.  ع ع
(255)
هوالله
ای طبيب شکر کن خدا را که حبيب قلوب گشتی جميع ياران تو را دوست ميدارند و نهايت ستايش را از تو ميفرمايند الحمد للّه مؤمن به ربّ جنودی و موقن به کتاب و مصدّق به کلمات و ثابت بر عهد و ميثاق در سبيل پيمان به دل و جان جانفشانی خواهی و به قربانی در سبيل حقّ کامرانی جوئی آرزوی شهادت کبری داری و نعمت عظمی تا نام ناميت در دفتر شهداء داخل گردد همين آرزو و همين حالت جانفشانی است و قربانی پس من بشارت دهم تو را که نامت در لوح محفوظ الهی و رقّ منشور ربّانی در ملکوت الهی در دفتر شهداء مسطور شهيد سبيل الهی هستی ولو اين که در روی زمين مشی و حرکت مينمائی و العاقبة للمتّقين شهيد مقرّبِ درگاه کبرياست و منجذب به نفحات ملکوت ابهی هرکس چنين است شهيد است زيرا جان ودل را در قدم اوّل نثار نموده‌ای و عليک التّحيّة و الثّنآء.    ع ع
(256)                                                             
ای ثابت نابت سحاب رحمت سايه بر سر افکنده و انوار فيض اعظم بر شرق و غرب تابيده علم ميثاق مرتفع شده و حرارت شمس عهد الست تابيده و مخمودان هنوز چون ثلج به برودت خويش مبتلا مانده.  بگو ای مخمود تا چند منجمدی و تابع اوهام نفوس محجوب انوار آفتاب به سحاب اوهام مستور نماند فرع منشعب از بحر اعظم به ترّهات ممنوع از فيضان نگردد اگر ابصار منوّر است انوار مشتهر است و اگر مشامها باز است آفاق از نفحات قدس معطّر است و اگر نفوس کور و کر است البتّه بی‌ثمر است چه که مزکوم از شميم عبير محروم است و کفيف از مشاهده نور لطيف محجوب و البهاء علی کلّ ثابت راسخ علی ميثاق اللّه.  ع ع
(257)
هوالله
ای ثابت بر ميثاق آنچه مرقوم نموده بوديد ملاحظه گرديد احبّای الهی بايد رحمت عالميان و مهربان با نوع انسان باشند با جميع به روح و ريحان الفت نمايند ولی با نفوسی که القای شبهات کنند و حصن حصين الهی را رخنه خواهند و بنيان دين اللّه از اساس براندازند و تحريف کتاب کنند و عهد و پيمان الهی بشکنند البتّه از اين نفوس بايد ابتعاد نمود و احتراز کرد زيرا رائحه کريهه نقض چنان متعفّن است که اگر تأثير شديد ننمايد لابدّ مشام را معذّب کند و سبب کسالت و رخاوت و سستی گردد.  چند آيه از آثار مقدّسه که در حقّ ناقضين و ناکثين است ارسال ميگردد کفايت است و عليک البهاء الابهی.  ع ع
(258)
هوالأبهی
ای ورقه موقنه حضرت امين از افق مبين به تو ناظر و متوجّه و با رخی چون نجم بازغ طالع و لائح و ندا مينمايد ای نور ديده من در عهد و پيمان شهريار آسمان قوّت و توانائی بنما و در انجمن اماء رحمن چون بلبل خوش الحان به نوای ميثاق ترانه‌ای بساز و به آواز بلند بگو اين عهد جمال قدم است و اين پيمان اسم اعظم پرتو شمس حقيقت است و شعاع ساطع نيّر فلک الوهيّت سهل نشمريد آسان ندانيد و البهاء عليک.  ع ع
(259)
هوالأبهی
ای ناطق به ذکر الهی، در اين اوان که ارياح افتتان آفاق امکان را احاطه نموده است قدم ثبوت و رسوخ در ميدان ايمان و ايقان نه و بر عهد و پيمان جمال رحمن در جميع شئون متشبّث باش تا از همزات و لمزات و همسات ناکثين عهد و ميثاق محفوظ و مصون مانی قسم به جمال قدم روحی لاحبّائه فداء که وسيله عظمی و عروة الوثقی و حصن متين و ملاذ منيع رفيع عهد و ميثاق الهی است.  عبدالبها ع
(260)
هوالأبهی
ايّها الفرع الرّشيق من السّدرة المبارکه هرچند مدّتی مديده خبری نرسيده ولی اين عبد از برايت هماره تأييد طلبيده و پرسش کرده بعضی گفتند که ساکنند و صامت برخی گفتند که ناميند و نابت قومی برآنند که ساکن صومعه گشتيد و مسجد و متعبّديد نه صامت و حزبی گويند که والهيد و ساکت، من گويم نبايد چنين باشد چه که حنين قلبش به سمع ميرسد و انين جانش از حال جديدش خبر ميدهد عنقريب جام سرشار محبّت اللّه را بدست گيرد و سرمست در انجمن رحمن ساقی شراب عهد الست گردد و می‌پرست شود و سبب شور و وله گردد و چون ماء حيوان سبب حيات قلوب دوستان شود و اوراق شبهات در ميثاق الهی را که منتشر آفاق گردد از هم بدرد و مظهر الطاف نيّر آفاق شود.  ع ع
(261)
هوالأبهی
ای ثمره شجره توحيد شکر کن حضرت احديّت را که از دام امتحان رستی و از اشدّ افتتان نجات يافتی هرچند طوفان عظيم بود و سيل شديد ولی تو محفوظ ماندی و مصون و ان شآءاللّه دائمی ثابت و نابت و المتزلزلون لايربحون عنقريب علم ميثاق در اعلی قلل آفاق بلند گردد و شراع عهد منتشر شود و قوّت مرکز پيمان نمايان گردد و تصريح کتاب اقدس و تلويح الواح مقدّس عيان شود هنا لک يفرح الثّابتون.  ع ع
(262)
ای ربّ هذه ثمرة انبتت من شجرة رحمتک احفظها من ارياح شديدة و صنها من زوابع قويّة ای ربّ نوّر وجهها فی ملکوتک و اشرح صدرها بنور معرفتک و انطق لسانها بذکرک و ارح روحها بنفحاتک و اجل بصرها بمشاهدة جمالک و اسمعها نغمات طيور قدسک و اجعلها آية الثّبوت بين امائک و راية الرّسوخ بين النّسوة الّتی آمنت بک و آياتک انّک انت المقتدر العزيز القدير.  ع ع
(263)
هوالله
ای اسرای الهی چنان به خاطر نگذرد که آنی آن اسيران سبيل الهی نسيان و فراموش شده‌اند و يا آن که از توجّهات قلوب محروم بلکه در جميع احوال و احيان در کمال تضرّع و ابتهال به درگاه ذوالجلال عجز و نياز ميشود که:
ای يزدان مهربان آن غريبان آوارگان کوی تواند و اسيران در سبيل محبّت روی دلجوی تو بی سر و سامان تواند و بی دايگان و بيچارگان در راه تو.  لحظات عين رحمانيّت را شامل نما و الطاف سلطان عنايت را مبذول فرما به نفحات قدس مشامشان را معطّر کن و به نسائم روح‌ پرور جانشان را مسرور و مهتزّ.  ای بخشنده مهربان موهبتی فرما و مرحمتی کن تا کلّ در جهان ملکوت ابهايت در ظلّ شجره رحمانيّتت جمع گرديم و به مواهب حضرت احديّتت مخصّص شويم.
باری ای احبّای الهی اگر مشاغل و مصائب و متاعب بی‌پايان نبود هر روز به جهت هر يک مکتوبی ارسال ميگرديد ولی قسم به اسم اعظم در عالم جان و دل دائماً به ذکر شما مشغول بوده و هستم.  باری ای دوستان ارياح افتتان در اشتداد و عواصف امتحان در اشدّ درجه از هيجان قدم را راسخ نمائيد و قلوب را ثابت تا عهد و پيمان و ميثاق و ايمان حضرت رحمن چون روح در هيکل اکوان و امکان استواء و استقرار يابد و البهاء عليکم يا احبّاء اللّه و اودّائه و امنائه.  ع ع
(264)
هوالله
ای فرع برومند آن حضرت تقديس مجسّم وحيد اين عصر عظيم حقّا که بنوّت آن فريد قرن جديد مدار عزّت قديم هر فرع کريم است که بر صراط مستقيم است باغبان احديّت از شجره عنايت هر فرع نابت مستقيم را تربيت نمايد تا مظهر مواهب شجره حقيقت گردد پس تو که فرع آن شجره جودی و سلاله حقيقت سجود و زاده سرّ وجود از جمال مقصود بخواه که مظهر اخلاق و شئون و کمالات و صفات آن روح مجرّد و نور مجسّم گردی و حقيقت الولد سرّ ابيه را بيان و عيان نمائی و در ظلّ سدره منتهی وقتی نشو و نما کنی که از معين ميثاق آبياری گردی و از سلسبيل عهد سيراب شوی و به جان و دل در ثبوت و رسوخ احبّا بکوشی چه که ارياح افتتان شديد است و اعصار و خاصيت امتحان ريشه کن هر شجر عظيم و البهآء عليک و علی کلّ ثابت علی الميثاق.  ع ع...
(265)
هوالله
ای امة الله شکر کن خدا را که موفّق به هدايت کبری گشتی و مشمول نظر رحمت پروردگار شدی در آغوش معرفت پرورش يافتی و از ثدی فضل شيرخوار شدی از خدا بخواه که ثابت بر پيمان باشی و مستقيم بر عهد و ميثاق حضرت يزدان و عليک التّحيّة و الثّنآء.  ع ع
(266)
هوالأبهی
ای ناطق به ثنای جمال قدم در اين زمان که هويّت قلب اين مشتاقان از نفحات ذکر دوستان در حرکت و اهتزاز است به ياد آن مشتاق ديدار و مشتعل به نار محبّت پروردگار افتادم و خامه برداشته نامه نگاشتم از فضل جليل محبوب جميل اميدوارم که مؤيّد بر استقامت کبری که اعظم آمال ملأ ابهی است شوی و موفّق بر نشر نفحات اللّه و خدمت امر اللّه و تشبّث به عهد و ميثاق اللّه و توسّل به ذيل عنايت ربّ کبريا گردی و البهآء عليک.  عبدالبهاء ع
(267)
هوالأبهی
ای بنده حقّ خوشا به حال نفوسی که از انفاس طيّب ميثاق مشام معطّر نمودند و از ارياح شديده نقض و نکث متزلزل نگشتند چنان از حرارت آفتاب عهد گرم شدند که دريای يخ متزلزلين ايشان را سرد نکرد و البهاء عليک.  ع ع
(268)
هوالأبهی
ای ثابت ناطق پدر بزرگوار در ملکوت ابهی افتخار به ثبوت ابناء جان نثار مينمايد و به شکرانه الطاف ميپردازد که ای پروردگار ستايش و نيايش تراست که اين پسران را معتکف کعبه پيمان فرمودی و اين غلامان را از امتحان و افتتان محفوظ و مصون داشتی اين فدائيان را محرم حرم ميثاق کردی و اين مشتعلان نار محبّت را شمعهای پراشراق فرمودی و چون به حيّز ناسوت نظر کند فرياد برآرد آفرين صد آفرين ای نور ديدگان احسنت احسنت ای فرزندان که وصيّت جمال قدم را فراموش ننموديد و عهد و ميثاق را فدای اهل شقاق نکرديد و البهآء عليکم.  ع ع
(269)
هوالأبهی
ای جواد در عالم وجود صفت جود سلطنتی در کمال عظمت ميراند و هر حقيقت مکنون را از حيّز غيب به عرصه شهود رساند تو چون مظهر و مسمّی به اين نامی بايد جودت جهانگير گردد و بخششت صيت به فلک اثير رساند پس بيا و زبان به ثنای آن يار مهربان بگشا و منادی عهد و پيمانش شو تا جودت تمام وجود را احاطه کند و بخششت آفرينش را مستغرق نمايد و البهآء عليک و علی کلّ ثابت علی ميثاق اللّه العظيم.  ع ع
(270)
هوالأبهی
ای منجذب بوی دوست در اين صبحدم که فيوضات جمال قدم مونس و همدم است کلک اشتياق بر اوراق در تحرير شرح احتراق فراق محبوب آفاق است دل چون مرغ نيم بسمل در تبش و اضطراب است و جان از آتش حرمان در سوز و گداز سرشک چشم بمثابه ابر بهمن در گريه و ريزش است و حرقت فرقت از شعله نار حسرت در ازدياد و تابش است جگرها در گداختن است و آتش در افروختن و احشاء مشغول سوختن اين دلهای غم ديده به چه نعمتی تسلّی يابد و اين جهان ظلمانی به چه نوری روشن و نورانی گردد قسم به جمال قدم روحی لاحبّائه فداء که تسلّی محال است جز به عروج ملکوت ابهی و دخول در جوار رحمت کبری ربّ قرّب يوم وفودی عليک و ورودی فی ساحة قدسک انّک انت الکريم المتعال.  ع ع
(271) 
ای عزيز محترم نامه‌ای که به آقا ميرزا لطف‌اللّه مرقوم نموديد ملاحظه گرديد الحمد للّه دليل جليل بر عبوديّت آستان حضرت بهاءاللّه بود. عبدالبهاء را نهايت آرزو اين که پيش از رجوعش به ملکوت ابهی نفوسی را مشاهده نمايد که لشکر عامل ملکوت ابهی هستند و از فيض قديم فوزی يافتند که سراج موقده محبّت اللّه هستند و به جميع جهان نور ميبخشند اين امر عظيمی است که به تصوّر محال ميآيد ولی از الطاف حضرت بهاءاللّه کاه کوه گردد و گياه ضعيف شجره مبارکه شود و صعوه عقاب اوج اعظم شود و قطره دريای محيط گردد و دانه خرمن تشکيل کند و بی بهره نصيب موفور يابد و ظلمت مبدّل به نور گردد کور بينا شود و مرده زنده گردد. لهذا اميد ما به فضل و عنايت او است نه به استعداد و لياقت خويش چون به استعداد خود نظر نمائيم نوميد گرديم و چون امواج دريای فضل او را بينيم اميدوار شويم اين است که حضرت مسيح ميفرمايد طوبی لأطفال لأنّ لهم ملکوت اللّه، باری مرقوم نموده بودی که چگونه هيکل عبدالبهاء تحمّل اين مشقّات و زحمات مينمايد اين هستی جسمانی و روحانی عبدالبهاء به جهت آن وجود يافته که در سبيل حضرت بهاءاللّه محو و فانی گردد والّا چه ثمری از وجود البتّه عدم از آن وجود بهتر است اين است حبّ حقيقی اين است فنای در سبيل الهی...
(272)
هوالأبهی
ای مشتعل به نار محبّت اللّه چه نويسم و چه نگارم جان هوای کوی جانان دارد و دل آرزوی صعود از عالم آب و گل دارد روح مستبشر به نفحات ملکوت ابهی است و وجدان از نسائم حدائق رحمن در کمال روح و ريحان حقيقت وجود رجای مقامات شهود نموده و کينونت و ذات موجود تمنّای انعدام و فقود که شايد به فضل و موهبت حضرت بيچون از جهان چند و چون رها يافته در فضای جان فزای يزدان داخل و به ملکوت تقديس رهنمون گردد. قسم به اسم اعظم و هويّت قدم که بشارت عروج و صعود از برای اين عبد در اين دم چون نفحات قدس صبحدم است و يا از برای گياه پژمرده فيض باران و شبنم است يا ربّ دعای خسته‌دلان مستجاب کن. باری چه موهبتی اعظم از اين تصوّر توان نمود که از اين تنگنای ظلمانی خلاصی يافت و چون شمع در زجاجه ملکوت برافروخت. عبدالبهاء ع
(273)
هوالأبهی
ای سميّ کليم کلمه موسی در لسان عبرانی موشی بود يعنی برداشته از آب زيرا آسيه او را از آب برداشت حال تو نيز از کثرت گريه و سيل اشک در دريای سرشگ مستغرق مشو زيرا دست آسيه عنايت تو را برداشته و از غرقاب غفلت نجات داده باوجود اين موهبت نبايد از هيچ حزنی محزون و دلخون شوی و از هيچ مصيبتی مغموم گردی زيرا شأن دنيا اين است و عاقبت اين خاکدان فانی زوال و بی وفائی. هيچ شنيده‌ای که کسی از اين سمّ نقيع خلاصی يافت و هيچ باور کنی که شخصی از اين زخم رهائی يافت عاقبت هر صبحی شام است و نهايت هر کامی ناکامی هر نجمی را افول است و هر قافله‌ای را قفول. ملوک و مملوک هر دو اسير اين زنجير و بی مجير پس چرا گريه کنی و مويه نمائی و در آتش حسرت سوزی علی الخصوص که آن طير مقصوص الجناح بال و پر برآورد و به جهان ديگر پريد و به گلستان ديگر چميد و ميوه ديگر چيد و به نعمت عظمی رسيد و از افق ديگر چون ستاره دميد و ندای يا ليت قومی يعلمون مينمايد بما غفر لی ربّی و جعلنی من المکرمين. عنقريب ان شاءاللّه من نيز به آن جهان پرواز نمايم تا از اين صدمات و مصيبات و مشقّات و زحمات نجات يابم. قسم به مربّی وجود که حيات اين عالم ممات است و راحتش آفات ولی تا حجاب و غطا باقی انسان ملتفت سختی و تنگی اين عالم نه چون کشف غطاء به سبب صعود به ملکوت عطا گردد ملاحظه نمايد که اين جهان چون رحم نساء بود و اين فضاء زندان تنگ بلاء. باری اميدواريم که آن جناب تسلّی يابيد و در اين مصيبت صبر نمائيد تا مظهر انّما يوفی الصابرين اجرهم بغير حساب گرديد ولنبلونّکم بشیء من الخوف و الجوع و نقص من الاموال و الانفس و الثّمرات.  ع ع
(274)
... اگر از حال اين مظلوم آواره پرسش نمائی و يا خواهش شرحی فرمائی بلاياء و رزاياء چون محيط اکبر و امواج انکار و استکبار در اوج اعلی و طوفان هجوم و جفا در نهايت اشتداد و اين مظلوم چون سفينه شکسته در گرداب صد هزار افتراء و اسناد افتاده و وحيد و فريد و بی ناصر و معين در دست متزلزلين مبتلا و مستغرق در بحر بلآء و متضرّع به ملکوت ابهی که به زودی کأس فنا عنايت گردد و به عالم ديگر رحلت شود و اميد از رحمت سابقه و نعمت سابغه که اين آمال و آرزو به زودی ميسّر گردد و اين کأس عذب گوارا فوراً عنايت شود چه که جام بلا سرشار شد بلکه جان در ره جانان ايثار شود. 
ع ع...
(275)
هوالأبهی
ای شمع محفل ياران سراج افروخته در سوز و گداز است و قلبش از نفحات الطاف حضرت بی نياز در نهايت اهتزاز بادهای مخالف ملل و امم به نهايت قوّت مستولی و او متوکّلاً علی اللّه مشتعل و مستضیء اين سراج را زجاج صون حمايت جمال ابهی است و اين شمع را مشکاة استقامت بر امر حضرت ذوالجلال اگرچه اين شمع را آرزوی فناست و اميد تسلّط ارياح جفا چه که خاموشی در سبيل الهی روشنی است و افسردگی افروختگی کاشکی اين شمع در هر آنی و هر ساعتی سربريده گشتی تا زياده برافروختی و جان سوختی تا رسم عبوديّت آموختی اين آرزوی دائمی را ان شاءاللّه روزی مشاهده نمائيم و اين نعمت ابدی را ان شاءاللّه وقتی حاصل نمائيم.  ربّ ايّدنی علی الفناء فی سبيلک و الشّهادة فی محبّتک. ع ع
(276)
هوالأبهی
ای طبيب حبيب اگر حکيم حاذق ماهری دردمندم درمانی کن عليلم علاج آسانی بنما داغ درونم را سکون و خمودی بخواه و حرقت دلم را خفّتی بده جگر مجروح را مرهمی کن و احشاء محروق را ترشّحی احسان کن درد اين عبد فرقت جمال ابهی زخم اين دل هجران آن دلبر يکتا بيماری اين جان حرمان از مشاهده آن روی جهان آرا درمانش جوار رحمت کبری و صعود به ملکوت ابهی ربّ يسّر لی هذا والبهاء علی اهل البهاء فی النّشأة الاخری. ع ع
(277)
اين عبد را تو ميدانی که از بدايت امر شب و روز فکری جز به قدر وسع و عجز خويش در خدمت به امر اللّه نداشتم و دمی نياسودم و شبی نيارميدم هيچ شامی آرام نداشتم و هيچ بامدادی راحت فؤاد نيافتم در جميع احيان در جوش و خروش و تعب بودم و در کلّ اوقات در مشقّت و زحمت و حال نيز شب و روز در زحمت بی نهايت بسر ميبرم و در مشقّت جان و وجدان روز شب ميکنم و در کلّ احيان متضرّع به ملکوت ابهی هستم که به زودی ترک اين قالب بالی ضعيف نمايم و به آستان مقدّس ملکوت توجّه کنم و به هيچ وجه از نفسی گله ندارم و از کسی دادرسی نطلبم اين چند روز را به خدمت عتبه مقدّسه مشغولم و جز اعلاء کلمه الهيّه شب و روز مشغوليّتی نخواهم جميع اوراد و اذکار را فراموش نمودم و ورد واحد را ذکر مستمرّ نمودم و آن نشر نفحات اللّه و تشويق و تحريص بر اعلاء کلمة اللّه است ادّعای مقامی ندارم و مدّعی رتبه‌ای نيستم يک عبد مبتهلم و يک بنده متضرّع اعلم انّ العبوديّة فی عتبته السّامية ابهی جوهرة تتلألأ فی اکليلی الجليل و تاجی الوهّاج و هذا غاية مطلبی و منتهی مقصدی.
الهی الهی اعرج بی الی ملکوت علائک و ارفعنی اليک و نجّنی من هذه الأذکار و خلّصنی من هذه الأوزار فوجمالک القديم ونورک المبين واسمک العظيم انّنی ضاقت عليّ الأرض بما رحبت و اشتدّت عليّ الأزمة بما انعقدت حتّی انحنی ظهری و ابيضّ شعری و ضعف سمعی و بصری و وهن عظمی و ذاب لحمی فی فراقک و ليس لی سلوة لقلبی و لا راحة لروحی و لا بشارة لنفسی و لا سکينة لفؤادی الّا تأييدات ملکوتک الأبهی و توفيقات جبروتک الأعلی. ای ربّ ايّدنی بجنود ملائکتک و اشدد ازری علی خدمتک و قوّ ظهری فی اعلآء کلمتک و فرّج کربی بنشر نفحاتک و ثبوت اقدام اصفيائک و استقامة احبّائک فی ترويج امرک و تشهير ذکرک و اسفک دمی فی سبيلک و شتّت شملی فی محبّتک و اجعلنی من عبادک المخلصين و احفظنی من تأويل محکماتک و احرسنی من تفريق کلمتک انّک انت الکريم الرّحيم الوهّاب.  ع ع
(278)
چندی است بيمارم و از زندگانی اين جهان بيزارم و سير در جهان ديگر آرزو دارم اگر ترک اين آشيان نمودم و به جهان ملکوت شتافتم فراموش مکن خاموش منشين آرام مجو وصايای من به خاطر آر پند گوش کن کاری کن که در جهان ملکوت جلوه نمائی و رخ به فيض بهاء و نور ميثاق بيارائی جلوه جسمانی دمی است و دريای سرور اين خاکدان فانی شبنمی همّت بلند نما و به دمی و شبنمی قناعت منما ترا فراموش ننمايم نه در اين جهان و نه در جهان ديگر.  ع ع
(279)
هوالله
ای ياران عبدالبهآء چه خوش دمی است که به ياد شما مشغولم و به ذکر شما مألوف گهی از ارياح محبّت احبّآء مانند بحر پرموجم و گهی به جناح تعلّق ياران طائر اوج گهی از نسيم عنايت حقّ مانند گل شکفته و دمی از نهيب خوف و خشيت افسرده و پژمرده، باری دمی نياسايم مگر آن که کاشانه دل را به ياد ياران بيارايم نميدانم چه نگارم تا انجذابات قلب را بيان نمايم مختصر اين است که نهايت آرزوی دل و جان آن است که ياران همواره شادمان باشند و با يکديگر مهربان و مانند عبدالبهآء در سبيل دوستان جمال ابهی جانفشان.  ای ياران من قسم به روی دلجوی آن دلبر تا جميع مانند نجوم ثريّا همدم و همراز و محرم يکديگر نگرديم و وحدت روحانيّه چنانچه بايد و شايد رخ نگشايد شاهد مطلوب جلوه ننمايد و انجمن شهود نيارايد، به جان و دل بکوشيد تا بنده يکديگر گرديد و در درگاه احديّت در هر دمی مقبولتر شويد و عليکم التّحيّة و الثّنآء.     ع ع
(280)
هوالله
ای ثابتان بر پيمان نامه مبارک ياران با نهايت رقّت تلاوت گرديد و به درگاه حضرت احديّت تبتّل و تضرّع شد که:
ای پروردگار اين ياران صادق را از امتحان فارغ کن و اين بندگان لائق را به عنايت خويش فائق نما هريک را جبل راسخ فرما و طود باذخ کن تاج عبوديّت بر سر نه و سلطنت ابديّه احسان کن وسعت معيشت بخش و عزّت ابديّه ارزان فرما توئی دهنده و بخشنده و مهربان و توئی آمرزنده و پذيرنده و عزيز و مستعان.  ع ع
(281)
هوالله 
... ای پروردگار اين ياران و کنيزان عزيزت منجذب به نور جمالند و زنده به روح محبّت در هر دقيقه و آن، ترتيل آيات توحيد کنند و تلاوت کلمات کتاب جديد به نشر نفحات قدس مشغولند و به تبشير ظهور ملکوت در اين يوم جديد مألوف.  ای پروردگار تأييد نما توفيق بخش فيض شديد مبذول دار و قوّت عظيم مبذول فرما توئی مقتدر و توانا و توئی تأييددهنده و توفيق بخشنده در اين عصر انوار. ع ع 
(282)
هوالله 
... ای پروردگار اين قلوب آتش‌بار را رشحات عنايت مبذول کن و اين نفوس مبارکه را در درگاه احديّتت مقرّب و محبوب ساز به الطاف قديم قرين کن و به خلق عظيم مستديم دار توئی مقتدر و عزيز و توانا و توئی خداوند عزيز مهربان.  ع ع 
(283)
هوالله 
الهی الهی تسمع ضجيجی فی جنح اللّيالی و صريخی فی غدوّی و آصالی اتضرّع اليک عند صلاتی و نسکی بقلب هائم و دمع هامع و صدر خافق ربّ اکشف عن افق آمالی غيوم اکداری و احزانی و اوقد فی مشکاة قلبی و زجاج روحی سراج املی و مصباح منائی حتّی اشکرک فی بکوری و آصالی و احمدک فی ليلی و نهاری ربّ انّی عليل و حبّک شفآء علّتی و ظمآن و فضلک روآء غلّتی و محترق و رحمتک برد لوعتی ربّ انلنی کأس العطآء و اذقنی حلاوة عفوک فی هاوية الخطآء و انقذنی من الجفآء  واوف لی کيل الوفآء انّک انت الکريم و انّک انت العظيم و انّک انت الرّحمن الرّحيم.  ع ع 
(284)
هوالله 
... ای پروردگار به تو اميدواريم و از تو عون و صون و مدد جوئيم خدايا حفظ فرما و ببخشا و ثابت نما و راسخ کن توئی مقتدر و عزيز و توانا و توئی خداوند يکتا.   ع ع
(285)
هوالله  
... ای پروردگار نفوس را مقدّس از فکر نام و نشان نما و از عالم بی نام و نشان خبردار کن جوهر تقديس فرما ساذج تنزيه کن مجرّد از جميع علائق فرما و مطهّر از کلّ تصوّرات.  پاک و تابناک کن روشن و منوّر فرما به جهان ديگر ناظر کن و به فکر ديگر انداز توئی مقتدر و توانا و توئی دهنده و بخشنده و بينا. ع ع 
(286)
هوالأبهی
ای ياران معنوی اهل ملأ اعلی و سکّان ملکوت الابهی در صباح ميثاق به شکرانه الطاف زبان گشودند و در ساحت قدس سر به سجده نهادند که:
ای پروردگار مهربان ستايش و نيايش تراست که مرجع مخصوص را منصوص فرمودی و مرکز ميثاق را مشهور آفاق نمودی آيت عهد قديمت را ثابت کردی و رايت عظيمت را بلند و مرتفع نمودی شمع روشنت را شاهد انجمن کردی و سرو گلشنت را طراوت و لطافت و نضارت بخشيدی.  ای پروردگار جانها را بشارتی بخش و دلها را مسرّتی عنايت فرما ابصار را روشنائی ده و بصائر را ضياء رحمانی عنايت نما.  انّک انت الکريم الرّحيم و انّک انت الرّحمن القديم.  ع ع
(287)
هوالله
ای بنده حقّ دو دست شکرانه به درگاه خداوند يگانه برافراز و بگو خدايا شکر ترا که اين دل و جان به جانان رساندی و اين بی‌بهره را نصيب بی‌پايان بخشيدی اين گمگشته را به کوی خويش خواندی و اين سرگشته را در پناه خود سر و سامان دادی توئی دهنده و بخشنده و پاينده و مهربان و عليک البهآء الابهی.  ع ع
(288)
هوالأبهی
ای متضرّع الی اللّه دست عجز و نياز به درگاه حضرت پروردگار بنده‌نواز برافراز و به آواز حنين بگو ای بی‌انباز و کارساز بی‌نياز مالک انجام و آغاز، اين اسير را مجير شو و اين فقير را دستگير از زندان طبيعت نجات ده و به ايوان حقيقت هدايت کن در بند آب و گليم و در دام خواهش دل، ما را در پناه الطافت جای ده و در ظلّ فضل و احسانت مأوی بخش از ذلّت کبری در اولی و اخری رهائی ده و به عزّت عقبی و بزرگواری روحانی در دو سرا فائز فرما توئی مقتدر و توانا.  ع ع
(289)
 هوالله
... ای يزدان پاک اين بنده ديرين را در درگاه علّيّين مقرّب نما و اين عبد مسکين را در ملکوت عظيم مکرّم فرما اين تشنه الطاف را از دريای احسان سيراب نما و اين متوجّه افق توحيد را به تأييد رب مجيدت موفّق کن و اين سرگشته کوی خويش را در جوار عون و عنايت خود در دنيا و آخرت مأوی بخش توئی کريم پرعطا.  ع ع
(290)
هوالله
... الهی الهی ايّد عبدک هذا علی ما تحبّ و ترضی و اغفر لأبيه و اعف عنه و اغرقه فی بحار رحمتک و ادخله فی جنّة عدنک و ظلّل عليه سدرتک المنتهی و اسکنه فی جنّة المأوی و ارزقه لقائک فی فردوسک الأعلی و توّجه بمواهبک فی ملکوت الأبهی انّک انت الکريم الرّحيم الوهّاب.   ع ع
(291)
هوالله
مناجات به ملکوت ابهی کن:
محبوب مهربانا تشنه زلال عنايتم از چشمه محبّتت جرعه‌‌ای بنوشان مشتاق مشاهده انوارم پرتو شمس حقيقت بنما سرمست جام محبّتم رحيق الطاف بنوشان خدايا بيدار کن هوشيار فرما بينا کن شنوا نما از غيرخود بيزار کن و به دام محبّتت گرفتار نما توئی بخشنده و توئی مهربان و توئی بينا و توئی شنوا. عبدالبهاء عباس 
(292)
هوالله
ای پروردگار ای بزرگوار کامکار بنده‌ای که در عبوديّتت پايدار مقرّب بارگاه، نفسی که پاسبان آستان مقبول بارگاه. ای خداوند آن مستمند را به عبوديّت ارجمند فرما ای مهربان آن بی سر و سامان را به محبّتت اختر آسمان کن هرچند خوار و ذليليم تو ربّ عزيز و اگر گنه‌کاريم تو آمرزگار.  پيک عنايتی فرست و شمع موهبتی برفروز تا همواره در باديه محبّت آواره گرديم و سينه از فراق شرحه شرحه بلکه صد پاره کنيم توئی مؤيّد و توئی موفّق و مقتدر و توانا.  ع ع
(293)
هوالله
... ای پروردگار اين برادران مهربانند و همدم و همعنان روی تو جويند راه تو پويند راز تو گويند تمکين بخش تحسين فرما تأييد کن آيات توحيد نما عزيز کن وله‌انگيز نما روشن کن سراجهای انجمن نما توئی مقتدر و توانا انّک انت الکريم المتعال.  ع ع
(294)
هوالأبهی
... ای پروردگار آن مادر مهربان عزيز است موفّق و مؤيّدش به رضای خويش فرما و از سلسبيل عنايت بنوشان و از جام احديّت بچشان سرمست باده الست کن و در بزم ملکوت ابهی سرفرازش کن و به افق اعلی موفّق نما.   ع ع
(295)
هوالأبهی
الهی الهی  اناجيک فی خفيّات سرّی و هُويّة قلبی و بلسانی فی جنح اللّيالی متضرّعاً اليک متذلّلاً بباب احديّتک ان تُخض بعبدک المتصاعد اليک فی بحار رحمتک و تشرق عليه بانوار مغفرتک و تفيض عليه بسحاب موهبتک ای ربّ انّه عبد آمن بک و آياتک و صدّق بکلماتک و بعث فی يومک و خدم احبّائک و انفق فی سبيلک و توکّل عليک و اشاع ذکرک و اذاع صيتک و قام بکلّ القوی علی عبوديّة احبّاء اللّه فاغفر له ذنوبه و اَستر عيوبه اَجره فی جوار رحمتک الکبری و اسکره من رحيقک المختوم الفائض من کأس دهاق من معرفة اللّه.  ای ربّ ادخله فی ملکوتک الاعلی و انظره بلحظات عين عنايتک الکبری و ظلّل عليه سدرتک المنتهی و اسمعه نغمات الورقاء علی شجرة طوبی و وفّقه باللّقاء فی الافق الابهی انّک انت الغفور الرّؤوف الرّحمان الرّحيم. 

ای پروردگار ای آمرزگار اين بنده بزرگوار از جام محبّتت سرمست بود و از يوم الست می‌پرست به خدمت احبّايت مشغول و به عبوديّت آستانت مألوف ذکرش تسبيح و تقديس بود و وردش ترتيل و تهليل به جان جانفشانی نمود تا آن که به کامرانی رسيد شب و روز دمی نياسود و راحتی ننمود بلکه هر دم همدم خدمات بود و هر نفس همنفس دوستانت بسا شبها که با چشم گريان و قلبی بريان ناله و فغان نمود و از فرقت حضرت احديّتت سوزان و گريان بود تا آن که از اين عالم فانی به آن جهان جاودانی شتافت و در جوار رحمت کبری منزل و مأوی جست.  پروردگارا تو مهربانی و تو ملجأ هر بی سر و سامان اين بنده ديرين را قرين حضور فرما و از شهد و شکّر لقا کامش شيرين فرما در ظلّ شجره وحدانيّت مأوی ده و از کوثر بقا در محفل لقا سيراب کن توئی مهربان و توئی غافر ذنوب هر ناتوان و توئی آمرزنده گناهکاران.  ع ع
(296)
هوالله
ای ورقه طيّبه مطمئنّه خدماتت در آستان مقدّس مقبول و مأجور و لحظات عنايت از هر جهت معطوف دست تضرّع به ملکوت ابهی بلند کن و مناجات نما که:
ای پروردگار مهربان اين کنيز ناچيز را شورانگيز کن و اين امه هائمه را در ظلّ شجره انيسا مسکن و مأوی بخش تا در درگاه احديّتت به کمال عجز و ابتهال تضرّع و زاری نمايم و بيقراری کنم و به عون و عنايتت گوی سبقت و پيشی را ازجميع امايت بربايم و البهآء عليک. ع ع
(297)
هواللّه
يا الهی و ملجئی و مهربی و مناصی ابتهل الی ملکوت غيبک و جبروت احديّة ذاتک ان تثبّت اقدامنا علی دينک المبين و صراطک المستقيم و سکّن قلوبنا و نوّر ابصارنا و اشرح صدورنا بآيات قدسک يا رحمن يا رحيم انّک انت الکريم.  ع ع 
(298)
هوالله
ای طائف حول مطاف عالميان هرچند زحمت سفر کشيدی و برّ و بحر طی نمودی ولی حمد حيّ قديم را که به مقصودی رسيدی که منتهی آمال اهل سجود است و نمازگاه و مقام محمود، بقعه بيضاست و وادی طوی و طور سيناء ارض مقدّس است و صحرای منوّر مطاف قدّوسيان است و مقام سبّوح سبّوح قدّوس قدّوس ربّ الملائکة و الرّوح. پس به شکرانه اين الطاف بی‌پايان دو دست تضرّع و ابتهال مرتفع نما و مناجات کن:
ای فريادرس بی‌نوايان ای خداوند مهربان من چه لياقتی داشتم که اين بخشش عظيم را شايان فرمودی و اين لطف جليل را رايگان نمودی به تقبيل آستان مقدّست موفّق کردی، چه آستانی که ارواح ملأ اعلی پاسبان است و قلوب اهل ملکوت ابهی مقيم و راکع و ساجد و عاکف و خاضع چون راستان.  ع ع
(299)
هوالله
ای ربّ الملکوت اين کنيز را فرهنگ و تميز بخش و در جهان ابدی عزيز کن از جهان و جهانيان منقطع نما و مفتون جمال خويش فرما مشتاق ديدار کن و بيدار و هوشيار فرما تا به کلّی فدای تو گردد و در سبيلت محو و فانی شود نفوس را به سبيل محبّتت هدايت نمايد و عقول را حيران ملکوت احديّتت سازد سبب شوق و شعف و سرور روحانی بندگان الهی گردد توئی مقتدر و توانا و توئی بخشنده و دهنده و بينا.  ع ع
(300)
هوالأبهی
ای بنده بهاء توجّه به ملکوت خفاء جبروت ابهی کن و مناجات نما:
ای پروردگار ای مهربان ای پاک يزدان ای رحيم رحمن عنايتی و موهبتی و رحمتی و مرحمتی تا از هرچه هست آزاد گرديم و در دام تو گرفتار شويم انّک انت الکريم الرّحيم.   ع ع
(301)
هوالأبهی
... ای خداوند مهربان چه فضل نمودی و چه عنايت مبذول داشتی بيچاره‌‌ای را مظهر فيض هدايت نمودی و بيگانه‌‌ای را به يگانگی خود دلالت کردی محرومی را محرم راز فرمودی و مجرمی را مفتون عجز و نياز.  باب فتوح گشودی و فيض روح بنمودی و متون قلوب را به شروح عشق و محبّت مزيّن فرمودی گياهی را از شبنم صبحگاهی سبز و خرّم کردی و تباهی را فيض هستی بی‌منتها عنايت فرمودی افسرده‌‌ای را شعله نور بخشيدی و پژمرده‌‌ای را طراوت و لطافت شجره طور.  ای خداوند بيمانند شکر تو را و حمد تو را و ستايش تو را و نيايش تو را سزاست انّک انت الکريم الرّحيم.  ع ع
(302)
هوالأبهی
ای ناظر به ملکوت ابهی در اين کور اعظم که آفتاب حقيقت مشارق و مغارب را روشن نموده پرتو عنايتش بر سر ضعفا و فقرا افتاده و ايشان را به عنايت و موهبت عزّت قديمه سرافراز نموده تا قدرت محيطه‌اش در قطب عالم چون ظهور نيّر اعظم مشهود و واضح گردد، پس توجّه به ملکوت ابهی جبروت غيب الهی نما و اين مناجات کن:
يزدان مهربانا ستايش ترا و نيايش ترا که مرغان بال‌شکسته را پر و بال عنايت فرمودی و پشه ضعيف را قوّت عقاب بخشيدی تا صيد طيور معانی نمايد بی‌نوايان را پرنوا فرمودی و فقرا را به کنز ثروت و غنا هدايت کردی حمد ترا ستايش ترا نيايش ترا سزاوار است.  والبهاء عليک 
عبدالبهاء ع
(303)
هوالأبهی
ای امةاللّه دست تضرّع و ابتهال به درگاه ذی الجلال بلند کن و مناجات نما که: ای خدای بيهمتا در ظلّ سدره عنايت پناهم ده و در سايه نخل اميد منزل و مأوايم بخش از ثمره لطيفه رطباً جنيّاً مذاقم را شيرين کن و بر امر عظيمت ثبوت و تمکين احسان فرما.
عبدالبهاء ع
(304)
هوالله 
ای بنده بها به شکرانه ربّ اعلی روحی له الفداء لسان بگشا و مناجات نما و بگو:
لک الحمد يا الهی بما انعمت و اکرمت و اعطيت و اوليت و وفّقت و ايّدت انّک انت المعطی المقتدر العزيز الکريم الرّحمان  الرّحيم.  ع ع 
(305)
هوالله 
ای جوان رحمانی توجّه به ملکوت الهی کن و استغاثه نما و مناجات کن که:
ای پروردگار مهربان اين مستمند را ارجمند فرما و اين ذليل را در ملکوت جليل عزيز کن و اين محتاج را سراج وهّاج فرما و اين فقير را معين و مجير گرد قطره‌‌ای را امواج دريا بخش و ذرّه‌‌ای را اشراق انوار ده حجر يابسه را طراوت و لطافت بی‌منتهی عطا فرما و سنگ سياه را لعل بدخشان کن خاک پژمرده را سبز و خرّم فرما و قلب افسرده را روح تازه بدم تا با نهايت عجز قدرت آسمانی يابد و در غايت فقر ثروت ابدی جويد.  توئی مقتدر و توانا و توئی بخشنده و درخشنده و تابان. ع ع 
(306)
هواللّه
ای مهتدی به نور هدی شکر کن جمال کبريا را که به وادی ايمن طور شتافتی و شعله نور مشاهده نمودی آهنگ ملأ اعلی شنيدی و نغمه جانبخش ملکوت ابهی استماع نمودی قدر اين موهبت بدان و شب و روز به شکرانه پرداز که به چنين موهبتی مؤيّد شدی و به چنين عنايتی موفّق.  دست تضرّع و ابتهال به ملکوت ذوالجلال بلند نما و بگو: خدايا ترا شکر باد که اين بيگانه را آشنای خويش نمودی و اين بيچاره را به پناه خود راه دادی تشنه جانسوخته را آب حيات بخشيدی و ماهی لب‌تشنه را به عذب فرات درآوردی لک الحمد علی ذلک انّک انت الکريم الرّحيم الوهّاب و عليک التّحيّة و الثّنآء.  ع ع
(307)
هواللّه
ای خداوند بهر احبّايت چه ايوان بلندی بنياد فرمودی که طاق کيوان مانند زندان شد و چه خيمه‌‌ای برافراختی که خرگاه گردون سرنگون مشاهده گشت انوار موهبتت چنان درخشيد که آفتاب اثير حقير گرديد.  ای پروردگار اميدواری به بخشش آسمانی تست و رجا به بزرگواريت.  ای يزدان اين خاندان را به باران نيسان رحمتت پرورش ده و در کهف حفظ و حمايتت از امتحان و افتتان محفوظ فرما بر عهد و پيمان ثابت دار و از دسائس شيطان بيزار کن توئی بخشنده و مهربان توئی منّان و مستعان.  ع ع
(308)
هوالأبهی
يا من توجّه الی الرّبّ الودود دست تضرّع به درگاه ربّ رؤف بگشا و بگو: ای خداوند مستمندنواز ای بی‌نياز فقر محض بودم به گنج بی‌پايان دلالت فرمودی محتاج بودم به غنای مطلق هدايت کردی ذليل بودم در ملکوتت عزيز نمودی گمگشته بودم به کويت رساندی در ظلمت بودم به نور رويت ديده‌ام روشن فرمودی و البهآء عليک.  ع ع
(309)
هوالله 
... ربّ ربّ اهد القوم و ايقظهم من النّوم و نجّهم من اللّوم و اجعل لهم نصيباً من الهدی و انر ابصارهم بمشاهدة آياتک الکبری و ايّدهم علی التّقوی و انقذهم من النّفس و الهوی و ارزقهم مائدة السّمآء و احی قلوبهم بنسيم يهبّ من رياض ملکوتک الأبهی انّک انت ذا العطآء يا ربّ الأرض و السّماء و انّک انت الکريم الرّحيم المنّان. ع ع 
(310)
هوالله 
... الهی الهی ايّد عبادک هؤلآء الّذين وجدوا علی النّار هدی و اقتبسوا من النّار الموقدة فی سدرة السّينآء ربّ اجعلهم آية توحيدک بين الوری و معالم تفريدک فی ذرّ العليآء و اسقهم من مآء معين و عين التّسنيم فی جنّة النّعيم حتّی ينتشوا من صهبآء محبّتک فی رياض قدسک الفيحآء و حدائقک الغلبآء ربّ ايّدهم بقبيل من اهل افق العلی و قبيل من الملأ الأعلی انّک انت الکريم الرّحيم ذو الفضل و العطآء علی عبادک الضّعفآء و انّک انت الرّحمن الرّحيم. ع ع 
(311)
هوالله 
... ای دلبر آفاق اين ياران نورانی را در هر دم مظهر فيوضات رحمانی فرما و مورد الطاف سبحانی کن مدد از محبّت حقيقی خود بخش و تجلّيات عشق حقيقی جلوه ده و هيجان و فوران آر تا زمام اختيار از دست رود هر يک کره آتش‌بار گردند پرده‌های اوهام بسوزند و حجبات نفوس را خرق نمايند به ذکر تو ناطق گردند و خلق و خوی تو بنمايند طالبان را عاشقان روی تو نمايند تشنگان را از چشمه حيات بنوشانند و زنده نمايند تعاليم تو را به کردار و رفتار ترويج فرمايند نفحات يوم ظهور منتشر کنند و نسيم گلشن جنّت ابهی به مرور آرند شرق را زنده کنند غرب را تر و تازه نمايند خيمه وحدت عالم انسان برافرازند و علم نور مبين بلند کنند آتش عشق برافروزند حتّی صخره صمّا را بگدازند چشمهای کور را به قوّت نور روشن نمايند و گوشهای کر را به آهنگ ملأ اعلی شنوا کنند.  ای دلبر مهربان اين نفوس سرگشته و سودائی تواند و آشفته و شيدائی تو آنچه سزاوار دلبری است مجری دار.  توئی معشوق آفاق و توئی محبوب اهل وفاق و عليهم البهآء الأبهی. عبدالبهاء عباس 
(312)
هوالابهی
سيّدی و سندی و اعتمادی ابتهل الی افقک الابهی سائلاً آملاً متضرّعاً ان تجعل عبدک هذا فی زمرة الارقّاء الّذين جعلتهم مطالع انوار آياتک الکبری فی ظهور جمالک الابهی انّک انت المعطی لمن تشآء ما تشآء.  ع ع
(313)
هوالابهی
يا ملاذی المنيع هذه ثمرة من حديقة ولائک و رقيقة فی فناء باب ملکوتک و فقيرة الی جبروت عطائک و مستجيرة بک من الحرمان فی کلّ الشّئون فی ظهورک ای ربّ نوّر قلبها بنور ذکرک بين امائک انّک انت الکريم.  ع ع
(314)
هوالابهی
يا کهفی الرّفيع هذه امة مبتهلة ببابک متضرّعة اليک منجذبة بنفحات حبّک مشتعلة بنار محبّتک ای ربّ اشرح صدرها بنور معرفتک و انطقها بثنائک بين رقائقک انّک انت الجواد المنّان.  ع ع
(315)
هوالابهی
الهی  هذا عبدک و ابن عبدک قد توجّه بوجهه الی سماء عطائک و علاء سحاب فضلک و استمطر من غيم جودک غيث الطافک و احسانک ای ربّ کرّم وجهه بين وجوه ارقّائک و انر جبينه بانوار آثارک انّک انت الجواد.  ع ع
(316)
هوالابهی
يا مولائی و معتمدی هذه امة من امائک استظلّت فی ظلّ سدرة رحمانيّتک و توجّهت الی ملکوت فردانيّتک و نطقت بکلمة وحدانيّتک و اقرّت بجمال فردانيّتک ای ربّ ادم عليها عطائک و اسبل عليها غطائک و اسکنها فی سفينة نجاتک.   ع ع
(317)
هواللّه
الهی الهی هذا عبدک الّذی اقبل الی مطلع رحمانيّتک و توجّه الی ملکوت فردانيّتک و اشتعل بالنّار الموقدة فی سدرة وحدانيّتک اسئلک بعظيم جلالک و جليل عطائک و وفور رحمتک و ظهور موهبتک ان تغفر لهذا العبد الّذی وفد عليک و ورد بين يديک و استجار جوار رحمتک الکبری و استظلّ فی ظلّ سدرتک المنتهی و اعتمد علی عفوک و غفرانک فی الاولی و الاخری ای ربّ حقّق آماله و حسّن احواله و قرّر عينه و اشرح صدره و اکرم مثواه انّک انت الکريم الرّحيم الوهّاب.  ع ع
(318)
اللّه ابهی
ای پروردگار مهربان اين حزب مظلومان پريشان تواند و اين جمع آشفتگان تو عاشق روی تواند و پريشان موی تو و عاکف کوی تو و دلداده خوی تو عنايتی کن و موهبتی بخش مرحمتی فرما تا به آنچه رضای تست قيام نمائيم و به آنچه مغناطيس عنايت است منجذب گرديم.  ای يزدان غفران فرما،  ای ربّ مهربان احسان مبذول کن هستی رايگان بخشيدی به بخشش بی‌پايان شايان نما قوی مرحمت نمودی از هوی محفوظ دار ارکان عنايت کردی به اعمال نيکان موفّق کن دل عنايت نمودی از عالم گل برهان و به محبّتت دمساز کن و البهاء عليکم.  ع ع
(319)
هواللّه
ای پروردگار نوع بشر را موفّق نما که به وصايا و نصايح مندرجه در اين مکاتيب عمل نمايند تا از عالم انسانی نزاع و جدال زائل گردد و بنيان خصومت برافتد و بنياد الفت و محبّت تأسيس شود قلوب مؤتلف و نفوس منجذب گردد عقول ترقّی کند و وجوه روشن و نورانی گردد جنگ و جدال نماند صلح و سلام رخ بگشايد وحدت عالم انسانی در قطب آفاق خيمه برافرازد قبائل و امم مختلفه امّت واحده شود و اقاليم متعدّده حکم اقليم واحد يابد بسيط زمين وطن واحد شود و شعوب و اديان متعارضه متنازعه ملّت واحده گردد عالم آفرينش آرايش جويد و من فی الأرض راحت و آسايش يابد توئی مقتدر و توانا و توئی دهنده و بخشنده و بينا.   ع ع
