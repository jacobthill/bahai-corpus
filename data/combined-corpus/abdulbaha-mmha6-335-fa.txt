                                                             
هو الله
ای ياران حضرت يزدان، در اين دم شبنمی از دريای عنايت جمال قدم بر مزارع قلوب اين مشتاقان باريده و هويّت دل‌ها طراوت و لطافت يافته و حقيقت آيه مبارکه و تری الأرض هامدة فاذا انزلنا عليها المآء اهتزّت و ربت و انبتت من کلّ زوج بهيج تحقّق يافته و عبدالبهآء از صبح تا شام در تحرير بوده و حال ايستاده در پای چراغ به نگارش اين نامه پرداخته تا واضح و مشهود گردد که قلب اين عبد به چه درجه مشغول به محبّت ياران است. پس ای ياران مهربان در هر دمی از بحر عنايت شبنمی بايد تا قلوب از قيد هموم رها يافته در نهايت طراوت و لطافت به نفحات قدس مألوف گردد و بر عهد و پيمان حضرت رحمن ثابت و مستقيم ماند و آن مغناطيس که جاذب شبنم يمّ تأييد است استقامت بر امر اللّه و نشر نفحات اللّه و خدمات احبّاء اللّه و خضوع و خشوع بين يدی اوليآء اللّه و مقام محو و فنا و تضرّع به ملکوت ابهی و محبّت با جميع مخلوق خدا و اطاعت و صداقت به سرير سلطنت کبری و دعای طلب تأييد برای مسند صدارت عظمی است ربّ ايّد عبادک. ع ع
