 وقت آنست که در اين ميدان گوی سبقت و پيشی را‬
‫از مردان شهير آفاق بربائی نطق فصيح بگشائی بيان بليغ‬
‫بنمائی ياران و اماء رحمن را ثابت و مستقيم نمائی و مانند‬
‫مريم مجدليّه حواريّين را بخدمت نور مبين وا داری تا نفحه‬
‫مشکين آن آفاق را معطّر نمايد و نور مبين بر آن اقليم بتابد .‬
‫در چنين وقتی نور موهبت بدرخشد و فيض آسمانی ظاهر گردد و نفوذ‬
‫کلمة اللّه مشهود شود و قوّت جنود ملأ اعلی واضح گردد امّا ثبات‬
‫و استقامت واجب و همّت و غيرت شايد . دوستان را در پاريس جمع کن‬
‫محفل انس بيارا و آهنگ تقديس بلند کن ياران را تسلّی بخش‬
‫و اماء الرّحمن را نوازش کن و بگو عبدالبهاء را محن و آلام آرزوی‬
‫جانست و اذيّت و جفای غافلان مسرّت روح و وجدان فراز صليب او را‬
‫سرير اثير است و موت شديد حيات جديد زهر بلا در مذاقش قند‬
‫مکرّر است و سمّ جفا از شهد و شکر شيرين‌تر بقا در فنا بيند و حيات‬
‫در ممات جويد با کمال سرور بمشهد فدا شتابد و در روز قربانی‬
‫کامرانی کند . شما از محن و آلام او افسرده مشويد پژمرده نگرديد‬
‫حزن و اندوه منمائيد بلکه روشنتر شويد و شعله شديدتر زنيد‬
‫زيرا سرّ فدا سبب بقاست و فوت و فنا در اين مقام علّت حيات .‬
‫خلاصه کلّ را بوجد و وله آريد و سبب جنبش و حرکت گرديد تا دلها‬
‫منجذب بملکوت ابهی  شود و ارواح زنده بنفحات ملأ اعلی گردد .‬
‫ای امة البهاء ، چنان شعله ئی بزن که برودت و خمودت را از آن ديار‬
‫زائل نمائی و سبب اعلای کلمة اللّه گردی و رايت محبّت اللّه مرتفع‬
‫نمائی تا عاقبت جنگ و جدال از آفاق برافتد و ظلمت عداوت و بغضا‬
‫زائل گردد صبح روشن محبّت اللّه بتابد و در بين بشر چنان‬
‫الفتی حاصل گردد که جميع لئالی يک دريا گردند و گل و رياحين‬
‫يک گلشن و صحرا . و از اين تعجّب منما حال بدايت است در نهايت‬
‫نظر کن دهقان حقيقی چند دانه تخمی افشانده اين را مبين‬
‫توده توده خرمن در اين صحرا نظر نما . نظر نبايد بقدرت و اقتدار‬
‫خويش نمائيم بلکه توجّه بفيض ملکوت نموده کاری در پيش گيريم .‬
‫هر چند ذرّه ضعيف و نحيف و نابود است ولی در شعاع آفتاب جلوه‬
‫نمايد و هر چند قطره محدود است ولی ببحر البحور متّصل لهذا نظر‬
‫بفيض و عنايت جمال ابهی  نما و بر خدمت قيام کن.‬
‫