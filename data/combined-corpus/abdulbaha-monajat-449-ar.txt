 
بنام يزدان مهربان
پاک يزدانا خاک ايران را از آغاز مشکبيز فرمودی و شور انگيز
و دانش خيز و گوهر ريز از خاورش همواره خورشيدت نور افشان
و در باخترش ماه تابان نمايان کشورش مهر پرور و دشت بهشت آسايش پر گل و
گياه جان پرور و کهسارش پر از ميوهء تازه و تر و چمن زارش رشک
باغ بهشت هوشش پيغام سروش و جوشش چون دريای ژرف
پر خروش روزگاری بود که آتش دانشش خاموش شد و اختر بزرگواريش
پنهان در زير روپوش باد بهارش خزان شد و گلزار دلربايش
خارزار چشمه شيرينش شور گشت و بزرگان نازنينش آواره و دربدر
هر کشور دور پرتوش تاريک شد و رودش آب باريک تا آنکه
دريای بخششت به جوش آمد و آفتاب دهش دردميد و بهار تازه رسيد
و باد جانپرور وزيد و ابر بهمن باريد و پرتو آن مهرپرور تابيد کشور بجنبيد
و خاکدان گلستان شد و خاک سياه رشک بوستان گشت جهان
جهانی تازه شد و آوازه بلند گشت دشت و کهسار سبز و خرم شد و
مرغان چمن به ترانه و آهنگ همدم شدند هنگام شادمانی است
پيغام آسمانی است بنگاه جاودانی است بيدار شو بيدار شو ای
پروردگار بزرگوار حال انجمنی فراهم شده و گروهی همداستان گشته
که به جان بکوشند تا از آن باران بخششت بهره به ياران دهند و کودکان
خود را به نيروی پرورشت در آغوش هوش پرورده رشک دانشمندان
نمايند آئين آسمانی بياموزند و بخشش يزدانی آشکار کنند  پس ای پروردگار
مهربان تو پشت و پناه باش و نيروی بازو بخش تا به آرزوی خويش رسند
و از کم و بيش در گذرند و آن مرز و بوم را چون نمونه جهان بالا نمايند .   ع ع
