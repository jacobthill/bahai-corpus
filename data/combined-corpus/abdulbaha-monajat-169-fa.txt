
هُو اللّه
ای خداوند آن نفوس پاک را تابناک کن و از حضيض خاک به اعلی
درجه افلاک رسان دلها را حدائق معانی کن و جانها را جنّت رحمانی
فرما به جنود ملأ اعلی آن جمع با وفا را مظفّر و منصور کن و به فضل موفور مخصوص
فرما آيات توحيد کن و رايات تمجيد فرما و روز به روز بر تأييد بيفزا
ای يزدان آن جمع پريشان تواند و آن انجمن آشنا و خويشان تو بخشش
بی پايان رايگان فرما و الطاف پنهان ارزان کن تا آنکه هر يک
در اين گلشن حقيقت گلبن هدايتی گردند و هر نفس به نفس رحمانی ناشر نفحه
طيّبهء هدايت شود زبان به بيان گشايند و لسان به برهان مشغول نمايند
اقامه حجّت قاطعه کنند و ادلّه ساطعه اثبات نمايند در جنّت ابهی
بلبل معانی گردند و در انجمن اعلی سبب طرب و شادمانی شوند توئی مقتدر 
و عزيز و توانا و توئی حاکم و غالب و خداوند بيهمتا .    ع ع
