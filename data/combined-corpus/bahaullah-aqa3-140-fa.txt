	‌هو الغافر الحکيم
يا امتى و المزيّنة بطراز حبّى، طوبى لک و لامة ادرکت ايّامى و اقبلت الی افقى و اجابت اذ ارتفعت ندائى و فازت بذکرى اذ اعرضت عنّى امائى و شهدت به لسانى و اقرّت بما نزل فى کتابى. يا امتى محزون مباش از آنچه وارد شد. در اوّل ورود سجن مهدى را فدا نموديم لامر ما‌اطّلع به الاّ‌اللّه. و آن غصن در ريعان جوانى جان نثار نمود و با کمال نشاط و انبساط قصد بساط ديگر نمود. هر نفسى به‌محبّة اللّه عروج نمايد داراى کلّ خير بوده و هست. اگر به‌اثر قلم اعلی فائز شود اين نعمتى است باقى و فضلی‌است ابدى، الحمد للّه فائز شد به‌آنچه شبه و مانند از براى او نيست. امروز نظر بعدم استعداد اهل عالم مقام کلمة اللّه مستور است. قسم به‌امواج بحر بيان رحمن که بکلمه يا امتى معادله نمى نمايد آنچه اليوم ديده مى‌شود. چه‌مقدار از‌‌امراى ارض و ملکه‌هاى عالم به‌حسرت اصغاى يا عبدى و يا امتى جان دادند و نشنيدند. انصارى گويد الهى اگر يک بار‌گوئى بنده من از عرش بگذرد خنده من. و تو مکرّر به‌اين کلمه مبارکه فائز شدى مسرور باش. حق جلّ جلاله امين است امانت خود را به‌روح و ريحان اخذ فرمود. آنچه واقع شد به‌مقتضيات حکمت بالغه بوده. ان اصبرى انّ ربّک هو الصّبّار العليم الحکيم. انه لا يضيّع اجر الصّابرين جميع اماء آن ارض را تکبير مى‌رسانيم و به‌استقامت امر مى‌نمائيم.
