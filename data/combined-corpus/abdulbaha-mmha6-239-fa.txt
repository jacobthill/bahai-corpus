
... و امّا مقصود اين عبد اينست که اگر اسرار کتاب در هر عصر از مبيّن سؤال می‌شد اختلاف به هيچ وجه حاصل نمی‌گشت. و اسئلوا اهل الذّکر ان کنتم لا تعلمون و لا يعلم تأويله الّا اللّه و الرّاسخون فی العلم شاهد اين مقصود و حديث بخاری ائتونی بقلم و قرطاس لاکتب لکم شيئاً لا تضلّون بعده دليل مبين. مقصد من نکوهش نفسی نبوده، تلک امّة قد ضلّت، حال بايد در فکر حال بود. الحمد للّه مفتريات و کذب و شبهات اهل ارتياب در نزد آن جناب به مقام عيان رسيد و ملاحظه فرموديد که در جميع مراتب چگونه بر بغض و عداوت و کذب قيام نموده‌اند و چه‌قدر کوشيدند که بر اين عبد مشتبه نمايند که ثابت بر ميثاقند و متبرّی از نفاق ولی عبدالبهآء در صون حفظ و حمايت حضرت احديّت بود و حال آنکه واقف بر اسرار آن قدوه فجّار بود با وجود اين حلم نمود و ستر کرد و به جهت خاطر شما ملاقات نمود و به شما مرقوم نمود که مقصود اين شخص و نواياش مانند مقاصد آقا خان داماد يحيی است که در ايّام مبارک به عکّا آمد و به حضور مشرّف شد. بعد رفت و دفتری از مفتريات گشود و رواياتی کرد و بهتان زد. اين شخص را نيز مقصود اينست. الحمد للّه عبدالبهآء صادق و واقف بود...
