                                                               
ای بنده جمال مبارک نامه شما رسيد و سبب فرح و سرور گرديد زيرا دليل بر آن بود که آن دوست قديم بر عهد قويم ثابت و مستقيم و از روايات شبهه‌ای حاصل نشد زيرا بی‌فکران را دأب چنين، به جميع قوی خواهند که نفسی را متّهم نمايند تا از نظر اندازند و محروم کنند. من گفتم که مرغ گلشن پيروی طير گلخن ننمايد و مشامی که به نفحات جمال مبارک معطّر البتّه از رايحه کريهه جحيم متلذّذ نگردد. شيران بيشه ميثاق ذليل شغالان باديه نقض نگردند و اسير روبهان وادی خسران نشوند. اين سزاوار شخصی مانند خرطوميست که جمال مبارک او را در جميع الواح به خرطومی لقب فرمودند و سنسمه علی الخرطوم نصّ قرآن کريمست. می‌فرمايد که بر خرطوم او عن‌قريب داغی نهيم و علامتی بگذاريم که رسوای آفاق گردد و به آن نشانه شناخته شود. ملاحظه نمائيد که اين داغ و نشانه نقض ميثاق بوده، فاعتبروا يا اولی الأبصار... 
