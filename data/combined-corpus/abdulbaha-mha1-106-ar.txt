
 هو اللّه 
ای مبارک فرزند آن بزرگوار خبر موحش مدهش
شهادت آن سراج هدی سبب اندوه و احزان دل و جان
گرديد و مورث حسرت و کدورت و تجدّد مصائب
عظمی شد بقسميکه ضجيج ورقات مقدّسه بفلک اثير
رسيد و صريخ نفوس طيّبه طاهره باوج رفيع واصل شد
اين مصيبت کبری و رزيّه عظمی زخم بجگر گاه نفوس
آگاه زد و دلهای پاکانرا پر خون نمود و از ديده‌ها رود
جيحون روان کرد فرياد و فغان از حقائق اشياء بلند شد
و ناله و حنين از ملأ مقرّبين مرتفع گرديد روز روشن
تار و تاريک شد و اين ماتم اعظم زلزله و ولوله در امم تاجيک
و امريک انداخت چشمها گريانست و قلبها سوزان
بقسميکه حزن و اندوه در قلوب ملأ اعلی حاصل شد
و تأسّف و تحسّر در ملکوت ابهی پيدا گشت اين چه
ظلم شديد بود و اين چه جور بی‌نظير ولی حسرت از برای
اين فانيانست که آن بنده يزدان و بر گزيده رحمن در مشهد
فدا باوج ملکوت ابهی پريد و ما در اين حيّز ادنی محروم
مانديم و مهجور گشتيم آنان دريای موهبت کبری را
يکجرعه نوشيدند و ما در حسرت يکقطره گرفتار صد
هزار بلا و الّا آن روح مجرّد ببشارتی صعود بملکوت
عزّت نمود که حقائق اشياء را بحرکت آورد ماهی لب
تشنه ببحر رحمت پی برد و مرغ دم بسته بگلشن الهی
پرواز کرد و بابدع نغمات در شاخسار احديّت بفصاحت
نطق بگشاد در افق امکان آفل بود در اوج لامکان نجم
بازغ شد در باختر نيستی متواری بود در خاور هستی
کوکب ساطع گشت از عالم ظلمانی رهائی يافت
و در آشيان الهی مقر گزيد در عرصه خاک گرفتار بود
در اوج افلاک آزاد گشت اسير زندان بود در ايوان
يزدان جلوه نمود چه موهبتيست اعظم از اين و چه
فضليست اتمّ از آن اگر اهل ناسوت باوج رفيع آن
کوکب ملکوت پی برند قسم بحضرت دوست که در
اينجهان فانی دمی نياسايند و راحت و آرام نجويند بلکه
بنهايت آرزو بقربانگاه عشق دوند و جان و سر فدای
حضرت معشوق نمايند ولی چه فائده که چشمها
کور است و قلوب مبتلا بظلام ديجور لهذا عزّت
اينمقام و شرف اين رتبه از انظار مستور تا هر نا اهلی
بملکوت عزّت پی نبرد و هر مخمور خمر غرور از کأس
طهور نصيب نگيرد و هر محروم محرم راز حضرت بی
نياز نشود و هر مخمودی بآتش غرور نيفروزد صعوه
جفا با بلبل وفا همپر نگردد و غراب کين مانند طاوس
علّيّين شهپر تقديس نگشايد. زيرا طيور قدس بگلشن
الهی پرند و زاغان حرمان در گلخن فانی مقرّ و مأوی
گيرند باری بايد شما که آيت آن نجم هدائيد و رايت
آن مير وفا مانند پدر بزرگوار رفتار نمائيد صبر و تحمّل کنيد
و تبتّل و توکّل نمائيد و بازماندگانرا تسلّی بخشيد و حسرت
زدگانرا بفضل بی‌منتهی نويد دهيد تا کلّ با چشمی
اشکبار بشکرانه حضرت پروردگار لب بگشايند که ای
خداوند بيمانند شکر تو را که آن سراج را در زجاج ملأ
اعلی بر افروختی و آن طير وفا را بآشيانه ملکوت ابهی راه
نمودی آن نهر کريمرا ببحر عظيم رساندی و آن شعاع
ساطع را بشمس حقيقت راجع فرمودی اسير حرمانرا
بحديقه وصال در آوردی و مشتاق ديدار را بمحفل تجلّی
و لقا فائز فرمودی توئی يزدان مهربان و توئی منتهی مقصد
مشتاقان و توئی آرزوی جان شهيدان ع‌ع 
