
 هو اللّه 
ای دوستان الهی و منجذبان ملکوت رحمانی از عادات
الهی و حکمتهای بالغه صمدانی آنکه چون فصل ربيع آيد
و صولت خريف را شکند و بهار جانبخش برسد و آفتاب
انور به برج حمل بخرامد و ابر نيسانی گوهر فشاند و لواقح
اردی‌بهشت بوزد و نسائم جانبخش آزاری بگذرد. درخت
سبز شود و شاخسار شکوفه نمايد و دشت و صحرا و تلها
چون زمرّد خضرا غبطه سندس و استبرق گردد گلها
و لاله‌ها چمن بيارايد و مرغزار و گلزار رشک باغ جنان
شود و سرو در بوستان ببالد و بلبل بنالد و عندليب ناله
و فغان نمايد و غنچه نکته در دهان گيرد و جميع اين
مواهب حضرت بيچون رخ بگشايد ولکن هنگام
ثمر و ميوه تر و نتيجه اين اثر فصل صيف است و موسم
حرارت غيظ و در شدّت سورت تابستانست و در حدّت
تاب حرارت شمس آسمان پس حال که بهار الهی
منتهی شد و بساط ربيع معنوی منطوی گشت لطافت
گل و سنبل جمال محبوب مخفی شد و حسن جمال محبوب
ابهی در ملکوت اعلی و جبروت بقا و ممالک اخری
جلوه فرمود بايد از اشجار حقائق احبّاء اللّه در حدائق
امر اللّه اثمار لطيفه طيّبه و فواکه بديعه رطبه روحانيّه
ظاهر و هويدا گردد و الّا از آن بهار الهی نصيب نداشته
و بهره نبرده و از فضل نيسان فيوضات حضرت يزدان
محروم مانده و از نسائم جانبخش رياض احديّت مأيوس
گرديده و لايق سوختن و افروختن گلخن است چه
که باغبان الهی را مقصد در غرس اين اشجار و نشاندن
نهالهای بيهمال در اين مرغزار و فيض بهار الهی و بخشايش
غير متناهی ربّانی و اشراق و تربيت شمس حقيقت و هبوب
لواقح عنايت و موهبت جمال احديّت ظهور اثمار و بروز
فواکه طيّبه مشکبار است و موسم بهار اگر چه طراوت
و لطافت اشجار و شاخسار بيشتر و شکوه و جلوه و زينت
و زيور گلها و رياحين و ازهار باهرتر و دشت و صحرا سبز
و خرم‌تر است و موسم استفاضه از فيض الهی است
لکن ظهور و نتائج و ثمر و فواکه ما لا رأت عين و لا
سمعت أذن و لا خطر بقلب بشر در موسم تابستانست
طوبی لشجرة ظهرت منها النتيجة و الثمر العظيم ع‌ع 
