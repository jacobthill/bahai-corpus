
                        هُو الابهی
ای امة البهآء، هر چند مدّتيست که خبر و اثر انجذاب
باين ديار از آنورقه پر التهاب نرسيده  ولی عبدالبهآء
در نهايت اشتعال بنار محبّت اللّه بذکر شما مشغول زيرا
مواهبی از ملکوت يزدان در حقّ آن خاندان و دودمان
مقدّر گشته که تصوّر نتوان  چه که پرده امتحان را بشعله‌ئی
سوختند و در انجمن پيمان رخی افروختند  آيات ميثاق را
در مجمع نساء آفاق با نغمه و ترانه و چنگ و چغانه بنواختند
دمبدم ذکرتان در اين انجمن رحمانی وِردِ زبان امآء رحمن
لهذا بايد جوش و خروشتان هر دم بگوش ملأ اعلی برسد
و جذب و وله‌تان بآستان ملکوت ابهی واصل گردد  و
بسرور و حبوری محشور گرديد که فرح و نشاطش سرايت
بقلوب امآء آفاق نمايد ورقه منجذبه والده را تکبير ابدع
ابهی ابلاغ نمائيد  و بفضل عظيم بشارت دهيد و همچنين
ورقه موقنه امة اللّه همشيره را بالطاف الهيّه مستبشر
گردان  و کذلک اخوان پر وفا را از قبل اينعبد کأس عطاء
بنوشان و نهال نو رسيده باغ هدايت يعنی نجل امجد را
محامد و قصائد بديع بياموز  بلکه روزی در محفل مشتاقان
بخواند  جناب نصر الهی را بگو کو آن ساز و نوازت و کو آن نغمه
و آوازت تو از آنجا بخوان تا ما در اين جا بشنويم زيرا اگر اصوات
نرسد اهتزاز اوتار معانی بسمع ياران الهی درنيايد  و البهآء
عليکم و عليکنّ مستمراً من الملکوت الأبهی يا عباد اللّه و امآء الرّحمن
                                                                  ع‌ع
