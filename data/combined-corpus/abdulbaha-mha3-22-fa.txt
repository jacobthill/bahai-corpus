
ماساجوست ويماوث امة اللّه مسيس سارا ولش عليها بهاء اللّه الابهی   
 هُو اللّه
ای کنيز خدا، هر زنی که کنيز خدا گردد آن فخر امپراطورهای
عالم است زيرا منسوب بخداست و سلطنتش ابديست
امّا امپراطوريسهای عالم آنان را يک مشت خاک نام و نشان
نگذارد يعنی بمجرّد اينکه زير يک مشت خاک روند محو و نابود
گردند ولکن کنيزان ملکوتی سلطنت ابدی دارند قرون
و اعصار در آنان تأثيری ندارد مثلاً ملاحظه کن که از زمان
مسيح تا بحال چه قدر امپراطوريسها آمده که هر يک سرور يک
اقليم بودند ولی حال نه نامی و نه نشانی ولکن مريم مجدليّه
يک کنيز قروی خدا بود هنوز ستاره‌اش از افق عزّت ابديّه
ميدرخشد پس تا توانی بکوش که کنيز خدا باشی ستايش
از کنونشن نموده بودی اين کنونشن بعد اهمّيّت پيدا خواهد
نمود زيرا خدمت بملکوت الهی و وحدت بعالم انسانی مينمايد
مروّج صلح عمومی است و مؤسّس وحدت عالم انسانی نفوس را
از تعصّبات دينی و جنسی و ترابی نجات ميدهد و در سايه
خيمه يک رنگ الهی منزل و مأوی ميبخشد
پس شکر کن خدا را که در اين کنونشن حضور يافتی و استماع 
تعاليم الهی نمودی و عليک البهاء الابهی حيفا ١٨ تموز ١٩١٩
