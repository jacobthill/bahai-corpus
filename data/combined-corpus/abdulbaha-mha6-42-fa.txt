
                    هُوالأبهی
ای بنده موقن باللّه، حمد خدا را که از معين هدايت
تسنيم عنايت نوشيدی و از مشرق الطاف انوار شمس
حقيقت مشاهده نمودی و از قافله گمشده رستی و
براه رشاد پيوستی دستی از آستين در آوردی و لئالی
استغنا بر جهان و جهانيان افشاندی تا بحال چنين واقع
نشده که نفسی در مقام امتحان از بنده‌ئی از بندگان چيزی
طلبد و يا سؤالی نمايد جواب بشنود در آيات قرآن
ملاحظه نمائيد امّا اين عبد نظر بزحمات ضجيع آنجناب
و همّت بلندش در خدمات مسجونين و اسرا و تحمّلش
انواع بلايا و شماتت اعدا با وجود سؤال از روی امتحان
جواب مرقوم نمود از همين بايد بدانی که زحمات او هدر
نرفته است بلکه در ساحت قدس ملکوت و نزد اين عبد
و عباد رحمن مذکور و مشهور است و البهاء عليک  ع ع
