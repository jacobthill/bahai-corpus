                                                            
هو الله
ای دو مرغ حدائق ميثاق شکر کنيد حضرت حيّ توانا را که ثابت بر عهد و پيمان حضرت يزدانيد و راسخ بر عهد و ميثاق جمال مبارک روحی لأحبّائه الفدآء. در افق ايمان دو ستاره روشنيد و در ميدان ايقان دو تهمتن روئين‌تن. قسم به جمال قدم که در هر نفسی صد جانم فدای نامش باد که اگر اليوم ذبابی مستقيم بر عهد و پيمان گردد عقاب اوج عرفان شود و عصفوری ملک طيور و سلطان نسور گردد. موری سليمانی کند و گمنامی سلطنت جاودانی راند. چاه‌افتاده‌ای عزيز مصری شود و يوسف کنعانی. صيّاد ماهی شمعون صفا شود و چوپان بيابانی ابوذر غفّاری. آتش گلشن شود و اشتری ناقة اللّه در مرغزار و چمن. شبان با ثعبان مبين ظاهر گردد و نجّاری ناخدای فلک عظيم. باری اليوم امر مؤيّد در ملکوت ابهی ثبوت و رسوخ بر عهد و ميثاق اللّه است چه که فلک عهد را طوفان از جميع جهات احاطه خواهد نمود و اوراق شبهات و استدلال به متشابهات سرّاً منتشر شده جهراً منتشر خواهد شد و امّا الّذين فی قلوبهم مرض فيتّبعون ما تشابه منها. سبحان اللّه مبيّن منصوص محصور واضح و مشهود مهجور گشته و اطفال شارح و عارف و مبيّن الواح، و جمال قدم و اسم اعظم روحی لأحبّائه الفدآء واقف و اعلم بود که کار را به اين قسم محکم و امر را مستحکم فرمود. از بدايت فجر ظهور بلکه در تورات و انجيل و زبور بلکه در صحف ابراهيم اين ميثاق عظيم را ذکر فرمود و در جميع الواح و زبر تمجيد از متمسّکين و متشبّثين و توقير ثابتين و راسخين فرمود. حال با وجود مبيّن واضح و منصوص نوهوسان کلمه توجّهوا را تأويل و توجّه را به اقسام مختلفه متضادّه تفسير می‌نمايند و آخر فی‌الحقيقه معنی توجّه را به درجه اعراض و تفسيق و تخطئه می‌رسانند. ذلک مبلغهم من العلم ذرهم فی خوضهم يلعبون انّ ربّک لغنيّ عن العالمين و البهآء عليکما. و از همه عجيب‌تر آنکه اين عبد تا به حال امری به احدی ننمود و تکليفی به کسی نکرد که درجات به جهت توجّهوا قرار داده شود و شبهات به ميان آيد و آيات متشابهات تأويل شود. نهايت کلّ را به نشر نفحات اللّه دلالت و از اختلاف که هادم بنيان اللّه است منع نمودم. اگر اين قول مقبول نه خود می‌دانند اعتراضی به کسی ندارم و البهآء عليکما. ع ع 
