
                  هُو اللّه
ای ورقات مطهّره محترمه مقرّبه درگاه کبريا،  خوشا خوشا
که محافل روحانی ترتيب داديد و بحجّت و برهان الهی پرداختيد
و بدلائل قاطعه و شواهد کتب مقدّسه اثبات امر نور مبين
خواهيد  اين مقصد بسيار مبارکست و اين مراد سبب نورانيّت
عباد و بلاد  از بدو ايجاد تا بحال در هيچ کور و دوری محافل
اماء رحمان ترتيب نشد  و در ميان ايشان ترويج درس
تبليغ نگشت  اين از خصائص اين دور عظيم و قرن کريم است
البتّه بنهايت همّت در تکميل اين انجمن و تزييد اطّلاع
بر حقائق معانی و اسرار بکوشيد تا بلکه انشاء اللّه در اندک
زمانی نساء حکم رجال يابند و سرخيل عالمان گردند لسان
فصيح بگشايند و بيان بليغ بنمايند  و در جميع آفاق چون
سرج هدی جلوه نمايند  در بعضی موارد حضرات نساء
استعداد عجيبی دارند سريع الأنجذابند و شديد الألتهاب
باری شب و روز اوقات را حصر در بيانات و تحصيل کمالات
نمائيد  و همواره در اين خصوص بمذاکرات پردازيد
چون يکديگر را ملاقات کنيد هر يک ديگری را بشارت
دهد و بعنايات و الطاف حيّ قديم اميدوار کند  و از
دليل و برهان دم زند  و باسرار ملکوت زبان بگشايد
تا در هيکل امکان روح حقيقی سريان نمايد و اسرار
ما کان و ما يکون واضح و مشهود شود  ای کنيزان عزيز
الهی نظر باستعداد و لياقت خود نکنيد بلکه اعتماد بر الطاف
و عنايات جمال مبارک داشته باشيد  زيرا آن فيض ابدی
گياه را شجره مبارکه نمايد  و سراب را بارد و شراب کند
ذرّه مفقود را جوهر وجود نمايد  و نمله معدوم را اديب
دبستان علوم فرمايد  از خار گل بروياند و از خاک سياه
رياحين معطّر پربها انبات نمايد  سنگ را لعل بدخشان
کند  و صدف دريا را مملوّ از گوهر تابان فرمايد طفل نو
آموز را اديب دبستان کند  و جنين مهين را فتبارک اللّه
احسن الخالقين فرمايد  انّ ربّی لعلی کلّ شیء قدير  ع‌ع
 هو اللّه  بنت محترمه جناب ايادی امر اللّه علی قبل اکبر
نامه‌ئی مرقوم نموده بود و اسماء شما را ذکر کرده بود  من نيز
بدرگاه حضرت کبرياء تضرّع و ابتهال نمودم و طلب تأييد کردم
                                                      ع‌ع
