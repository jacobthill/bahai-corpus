 
 هو اللّه 
ای پروردگار در اين کور عظيم بسلطان مبين تجلّی
فرمودی و در حشر اکبر بجمال انور اشراق نمودی اين
قرن سلطان قرون و اين عصر نوبهار اعصار در جميع
شئون و چون بجميع جهات و مراتب اين کور را ممتاز
از سائر ايّام ظهور مظاهر احديّت فرمودی محض سدّ
باب خلاف و شقاق و قطع ريشه فساد و دفع شبهات
و منع ارتياب در کتاب اقدست که ناسخ کلّ کتب
و صحف است بنصّ جليل قاطع حقّ را از باطل واضح
فرمودی و جميع مدّعيان محبّت را از ثدی عذرای کتاب
اقدست سی سال بلبن عهد و ميثاق پرورش دادی
و در جميع الواح و صحائف متمسّک بعهدت را نوازش
و ستايش فرمودی و متزلزل و ناقض را نفرين و نکوهش
نمودی پس بأثر قلم اعلايت کتاب عهد مرقوم نمودی
و لوح ميثاق نگاشتی تا مجال شبهه و ارتياب نماند
و امر و مقرّ امر اللّه چون آفتاب واضح و روشن باشد
و هيچ نفسی نتواند رخنه نمايد و در امر مبارک که سبب
اعظم اتّحاد عالم و دافع اختلاف امم است رائحه خلافی
و نقابی افکند و اين بنيان عظيم را خراب کند و اين جنّت
ابهی را خارستان جفا نمايد حال نو هوسانی چند در فکر
نقض ميثاق افتادند و بی‌خردانی چند در صدد قلع و قمع
اين بنيان در سرّ بلکه اليوم جهاراً تيشه بر ريشه ايمان
و پيمان امرت زنند و سيف بر هيکل ميثاقت روا دارند
در هر دقيقه بظلمی بر‌خيزند و جفائی وارد آرند و فرياد
مظلومی بلند کنند الواحت را که بنصّ صريحت مبين
و واضح و مشهود باوهام خويش معنی کنند و در جيب
و بغل نهند و استدلال بر اوهامات و ترّهات خود کنند
و بر بندگان مظلومت استهزاء نمايند تيری نماند که پرتاب
ننمودند سهم و سنائی نماند که روا نداشتند طعنی نماند
که نزدند زخمی نماند که وارد نياوردند ای پروردگار
تو آگاهی ای آمرزگار تو ملجأ و پناهی ای کردگار تو
گواهی دوستان ثابتت گرفتارند تو نجات بخش و ياران
راسخت مبتلايند تو رهائی ده علم منيعت را بلند کن و ثعبان
مبين را اجازت بخش تا از آستين کليمت بدر آيد فاذا
هی تلقف ما يأفکون و البهاء علی کلّ ثابت علی عهد اللّه المحکم المتين ع‌ع 
