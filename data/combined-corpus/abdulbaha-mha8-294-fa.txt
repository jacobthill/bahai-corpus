 
هُو اللّه
ای يار مهربان،  در اين دم بياد تو همدم گشتم و از خداوند ميطلبم که بعون
و عنايت بتأييد غيب احديّت موفّق گردی بنيان عدالت بنهی و بروش و
سلوک نجوم هدايت کبری دولت‌آباد را بهشت‌آباد کنی و عراق را منوّر بنور
نيّر آفاق سبب راحت رعيّت گردی و باعث اشراق نور هدايت بسرير
تاجداری در کمال امانت و صداقت خدمت بنمائی و نفوس بشر را تربيت کنی
و قلوبرا روحانيّت بخشی و بنار محبّت اللّه چنان شعله زنی که حرارتش در کبد
اثير تأثير نمايد و شعلهء پر نور لمعه طور گردد و عليک التّحيّة و الثّنآء  ع‌ع
