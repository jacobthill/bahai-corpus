
                      هُوالأبهی
ای هموطنان جمال قدم، مدّتی است مديد که صلای
الوهيّت از عرش قدم بلند شده و ندای الهی از ملکوت
ابهی گوشزد شرق و غرب گشته در هر اقليمی شور و آشوبست
و در هر کشوری ولوله و جوش و خروش صيت امر الله آفاقرا
احاطه نموده و آوازه ميثاق اللّه بسمع سکّان جميع غبراء
رسيده حرارت محبّت اللّه در کبد عالم شعله زده و انوار
معرفت اللّه از کلّ جهات تابيده امم اجنبيّه در شوق
و جذب آمده‌اند و ملل توراتيّه و انجيليّه در وله و طرب
جميع قبائل در اکتساب اين مواهب و فضائل ميکوشند
و کلّ طوائف در تحصيل اين خصائل جانفشانی مينمايند
اهل وطن چرا غافل و ذاهل البتّه قدر اين موهبت را بدانند
و اين عنايت مخصوصه را غنيمت شمرند يد فضل و عنايت
اين تاجرا بر سر آن اقليم نهاد بايد بسزاوار عمل نمود اگر
چه فی‌الحقيقه اهل آنسامان کوتاهی ننمودند و جانفشانی
فرمودند و از شدّة بلايا و کثرت رزايا و تزايد شهداء
در بدو امر قدری بظاهر سکون و سکوتی حاصل ولی در
کمون آتش عشق در شعله و شدّتست انشآء اللّه اين شعله
جهانسوز گردد و اين لمعه عالم افروز مقصود اينست  که
عين حيات در آنجا جاری و چشمه حيوان در ساری ساری
شود و البهاء عليکم يا احبّاء اللّه المهيمن القيّوم   ع ع
