	اوست باقى و ‌از ‌افق‌ابهى‌ ‌‌ظاهر‌ و‌ هويدا
لوح عربى منيع ارسال شد حال به‌لسان پارسى بدايع کلمات قدس‌الهى القاء مى‌شود. فطوبى للسّامعين‌ لم ‌‌يزل حق جلّ ذکره مقدّس از ظهور و بروز بوده و خواهد بود غيبٌ لا‌يعرف و مستورٌ لايدرک و باطنٌ لايظهر و کنزٌ لايبرز و سرٌّ لايشهد. چه که اسم غيب صادق مادامى که مشهود نيست در اين صورت ظاهر نه تا معروف گردد و بعد از شهود اسم غيب موجود نه تا معلوم شود لذا غيب لايعرف بوده و خواهد بود. طوبى از براى نفسى که در اين کلمه تامّه محکمه الهيّه تفکّر نمايد و به‌گوهر مقصود که در‌آن کنز مودعست فائز شود و اگر کسى ادّعاى عرفان غيب من حيث هو غيب نمايد کاذب بوده و خواهد بود. آن جمال قدم، اعظم از آن است که بدون خود معروف گردد و عالی تر از آنست که بدون ذات مقدّس خود موصوف شود. چه که آنچه را مخلوق در منتهى مراتب خود ادراک نمايد اين ادراک در مخلوق وهمى است که بانفسهم لا نفسهم احداث شده فتعالی من ان يعرف القدم بالحدوث. و چون ابواب عرفان و ادراک مسدود و منتهى رتبه عرفان عباد مردود محض فضل و جود سلطان وجود مظاهر احديّه و مطالع عزّ صمديّه را از افق انّنى انا‌الظّاهر فوق‌کلّ شئ ظاهر فرمود تا جميع ناس به‌عرفان آن شموس مشرقه از افق حقيقت به‌عرفان اللّه فائز شوند و به‌اطاعت آن ذوات مقدسه برضى‌اللّه و طاعته مرزوق گردند. و بمقتضاى عدل و ظهور فضل بهر يک از مظاهر عزّ باقيّه حجّتى و برهانى عنايت فرمود تا براى نفسى مجال اعراض و اعتذار نماند و بر کلّ حجّت الهى بالغ و کامل گردد. و مقصود از اين فضل اکبر آنکه ناس را تربيت نمايند که شايد به‌مملکت وجه داخل‌شوند و به‌مقام يبقى وجه ربّک که مقام سدره منتهى وجود انسانى است فائز گردند و باقى مانند. قسم به ‌جمال ‌قدم که اگر نفسى يک‌بار از اين دنيا طاهر و مقدّس شده به‌رفيق‌اعلی ارتقاء جويد ابداً فنا نه بيند به‌هستى اندر هستى رسد و ابداً نيستى و فنا را به‌اين هستى و بقا راه نه. و‌لکن چه فايده که اين ناس با قلوب غير طاهره اين نغمه الهى را ادراک ننمايند. بارى اين ظهورات عزّ احديّه از اول لا اول بوده تا آنکه زمان منتهى شد به‌ظهور بديع اوّل در قميص آخر و طالع شد از مشرق اعلی نقطه اولی جلّت عظمته و علت آثاره و عزّ کبريائه و ناس را بشريعه بقا هدايت فرمود جميع عباد تمسک به‌رؤساى خود‌ از ‌علماء جسته ابداً بساذج عزّ احديّه اقبال ننمودند مع آنکه ظاهر شد بحجّتى که کلّ از اتيان مثل آن خود را عاجز مشاهده نمودند. بعد به‌معارضه برخاستند و‌خوارق عادت طلب نمودند آن ذات قدم رساله استدلاليّه که بدلائل السّبعه معروف است مرقوم فرمودند و جميع حجّت و دليل را به‌آيات منتهى نمودند و از قلم قدس جارى که اليوم اين آيات که از سحاب عزّ نازل شده حجّت است بر شرق و غرب عالم و حجّتى فوق آن نبوده و نخواهد بود چنانچه وليعهد آن جوهر ‌صفا را در ‌مجلس خود ‌حاضر نمود و حجّت خواست آن جمال قدم فرمودند آيات اليوم حجّت است بالاخره نپذيرفتند و‌کل بر قتل آن ساذج قدم فتوى دادند الاّ معدودى که به‌آيات الهى موقن شده و از‌مغرب کفر و ضلال به‌مشرق ايمان و‌اقبال توجّه نمودند. و بعد آن ذات قدم در ‌کلّ الواح منزله جميع‌‌را به‌اين ظهور ‌اعظم بشارت داده چنانچه سطرى از بيان نازل نشده مگر آنکه اين ذکر امنع در او مذکور و جميع‌‌را نصيحت فرموده که مباد در حين ظهور مثل امّت فرقان به‌حروفات بيان و‌کلمات منزله در‌ آن ‌‌از ‌جمال ‌رحمن محتجب مانيد. مع اين‌‌ وصايا اين ظهور ‌اعظم و طلوع قدس اکرم که بتمام قدرت الهيّه و‌جميع حجج مطالع عزّ‌باقيّه ظاهر شده کلّ اعراض نموده‌اند. اى کاش به‌آنچه ملاء فرقان ارتکاب نموده‌اند کفايت مى‌نمودند چه که ملأ فرقان همان فتوى بر قتل جمال سبحان داده‌اند ولکن اين طايفه بر قطع سدره الهيّه جهد نموده چون خود را عاجز مشاهده نمودند زبان افتراء گشودند و البته تا حال نعيق مشرکين به‌آن ارض رسيده و‌لکن حمد خدا را که امورى به‌اين ساذج اطهر نسبت داده‌اند که هر نفسى که اقلّ من شعير صاحب شعور باشد و اقلّ از ذرّه صاحب نظر ادراک مى‌نمايد که اين مفتريات از‌منبع غلّ و‌مخزن حسد و‌معدن بغضاء ظاهر شده. اذاً يتکلّم السن کلّ الذّرات بان لعن اللّه اوّل ظالم ظلم نقطة الاولی فى ظهوره الاخرى و حارب بنفسه و جادل بآياته و کفر بلقائه ثمّ افترى عليه. بارى اى عبد اين است شأن اين عباد نا بالغ بيست سنه جمال قدم در دست اعدا مبتلی بشأنى که در کلّ حين در معرض هلاک بوده گاهى در سجن اعدا و گاهى در سلاسل و اغلال و گاهى اسير فجّار مع ذلک نسبت دنيا و حبّ  آن به‌اين ساذج روح داده‌اند مع آنکه جميع دنيا و ما فيها خلق او بوده و‌اگر بر ارض الماس هيکل عرش مستقر شود سزاوار بوده بلکه خدّام درگهش را لايق و حال آنکه قسم بسلطان قدم که طائفين حولش از دنيا و ما فيها مقدّس بوده و خواهند بود چنانچه اگر نفسى مشاهده نمايد فلسى از دنيا و اسباب متعلّقه به‌آن نزد مهاجرين نخواهد يافت. حمد محبوبى را که کلّ را صابر و شاکر خلق فرموده و اين سخنها و امثال آنرا ذکر ننموده‌اند مگر آنکه القاى شبهه در قلوب نمايند ديگر غافلند از اينکه فعل حقّ چون شمس مشرق و لائح است و هر ذى بصرى ادراک نموده و مى‌نمايد. اى عبد به پر معنوى بسماء قدس الهى پرواز کن و خود را از اشارات ما سوى‌‌اللّه مطهّر نموده بمنظر اکبر ناظر شو‌قسم بحقّ که ضرّم اعظم از آن است که ذکر شود و بلايم اکبر از آنست که به ‌قلم مرقوم گردد. انّما اشکو بثىّ و‌حزنى الی اللّه و‌انّه لنعم المولی و نعم النّصير. ان‌شاء‌اللّه در اين ايّام از بدايع افضال سلطان لايزال محروم نمانيد و از رحيق بيمثال ذوالجلال ممنوع نشويد و البهاء عليک و علی من معک من کلّ مؤمن موقن ثابت صابر ‌شکور. 
