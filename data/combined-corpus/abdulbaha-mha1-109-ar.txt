
 بنام يزدان مهربان 
پاک يزدانا خاک ايرانرا از آغاز مشکبيز فرمودی و شور
انگيز و دانشخيز و گوهر ريز از خاورش همواره
خورشيدت نور افشان و در باخترش ماه تابان نمايان
کشورش مهر پرور و دشت بهشت آسايش پر گل و گياه
جان پرور و کهسارش پر از ميوه تازه و تر و چمن زارش
رشک باغ بهشت هوشش پيغام سروش و جوشش چون
دريای ژرف پر خروش. روزگاری بود که آتش دانشش
خاموش شد و اختر بزرگواريش پنهان در زير رو پوش
باد بهارش خزان شد و گلزار دلربايش خار زار چشمه
شيرينش شور گشت و بزرگان نازنينش آواره و در بدر
هر کشور دور پرتوش تاريک شد و رودش آب باريک
تا آنکه دريای بخششت بجوش آمد و آفتاب دهش در دميد
بهار تازه رسيد و باد جان پرور وزيد و ابر بهمن باريد پرتو آن
مهر مهر‌پرور تابيد کشور بجنبيد و خاکدان گلستان
شد و خاک سياه رشک بوستان گشت جهان جهانی تازه
شد و آوازه بلند گشت و دشت و کهسار سبز و خرم
شد و مرغان چمن بترانه و آهنگ همدم شدند هنگام
شادمانيست پيغام آسمانی است بنگاه جاودانيست بيدار شو
بيدار شو. ای پروردگار بزرگوار حال انجمنی فراهم شده
و گروهی همداستان گشته که بجان بکوشند تا از آن باران
بخششت بهره بياران دهند و کودکان خود را به نيروی
پرورشت در آغوش هوش پرورده رشک دانشمندان
نمايند آئين آسمانی بياموزند و بخشش يزدانی آشکار کنند
پس ای پروردگار مهربان تو پشت و پناه باش و نيروی بازو 
بخش تا بآرزوی خويش رسند و از کم و بيش در گذرند
و آن مرز و بومرا چون نمونه جهان بالا نمايند ع‌ع 
