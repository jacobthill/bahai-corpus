
 هو اللّه 
ای دوستان الهی و ياران معنوی خداوند عالميان در قرآن
حکيم ميفرمايد "و لکم فی رسول اللّه أسوة حسنة" يعنی
متابعت حضرت اسوه حسنه است و اقتداء بآن مقتدای
حقيقی سبب حصول نجات در دو عالم امّت رسول
مأمور باتّباع در جميع امور و شئون بودند و چون افرادی
اين منهج قويم را صراط مستقيم دانسته سلوک نمودند
در اقليم راستان و کشور خاصّان ملوک گرديدند
و نفوسی که در راحت و حصول آسايش کوشيدند خود را
از جميع مواهب محروم نمودند و در اسفل حفره يأس
معدوم يافتند ايّامشان بسر آمد و خوشيشان بپايان رسيد
صبح روشنشان تاريک شد و جام صافيشان درد آلود
و غبار اگين نجم بازغشان آفل شد و کوکب لامعشان
غارب امّا آن نفوس مقدّسی که تأسی نمودند در افق اعلی
چون نجوم هدی بدرخشيدند و در مطلع امال بانوار بيمثال
ساطع گشتند بر سرير سلطنت جاودانی نشستند و بر تخت
کامرانی رحمانی استقرار يافتند آثارشان باهر است
و انوارشان لامع کوکبشان درّيست و موکبشان افواج
ملائکه افلاک سرمدی قصرشان مشيد است
و بنيادشان وطيد نورشان جهان افروز است و حرارتشان
جهانسوز حال قياس نمائيد نفوسی که تأسی بآن نور مبين
نمودند بچنين مواهب و مراتب فائز شدند حال ما اگر
تأسی بجمال ابهی و حضرت اعلی روحی لمن استشهد فی 
سبيلهما الفداء نمائيم چه خواهد شد حضرت اعلی از بدايت
طلوع جمالش تا يوم شهادت کبری شب و روز را در اشدّ
بلا در سبيل خدا گذراندند و آخر الکأس سينه را هدف
هزار تير بلا فرموده با سينه شرحه شرحه بملکوت
ابهی شتافتند جمال قدم اسم اعظم زهر هر بلائی
چشيدند و جام لبريز هر ابتلائی نوشيدند سينه را هدف
هر تير نمودند و گردنرا رهين هر شمشير فرمودند اسير
زندان گشتند و بسته زنجير بی امان عرصه هجوم اعدا
شدند و هدف رجوم اشرار مقهور سلاسل و اغلال
گشتند و مغلول وثاق و اصفاد بعيد از اوطان گرديدند
و سرگون بلاد بلغار و صقلاب شدند در سجن اعظم
مبتلای بلای مبرم گشتند و اسير ظلم و ستم در اين
زندان جفا و بئر ظلماء ايّام مبارکشان بسرآمد و صعود
بملکوتش فرمود حال ای دوستان با وفا و ياران آنطلعت
نوراء آيا سزاوار است که ديگر دقيقه ما آسوده نشينيم
و صبر پيشه گيريم و آسايش و راحت جوئيم تا در آزمايش
و کسالت افتيم و بخيالات خويش پردازيم و ببيگانه
و خويش دل بنديم لا و اللّه بايد شب و روز آنی نياسائيم
و دل پاک را بآلايش اين عالم نيالائيم بزم فداء بيارائيم
و جشن عشق بر پا نمائيم و با چنگ و دف و نی بآهنگ
ملکوت ابهی نغمه سرائيم و رقص کنان شادمان خندان
بقربانگاه فدا بشتابيم و جان و تن و سر و بدن انفاق نمائيم
ای ياران وفائی و ای دوستان ثبوت و استقامتی ای
مبتهلان تشبّث و توسّلی ای متضرّعان تعلّق و تمسّکی
هر يک بايد مشوّق ديگری گرديم و محرّک سائرين شويم
و در نشر نفحات اللّه کوشيم و باعلاء کلمة اللّه پردازيم
از نسيم گلشن عنايت دائما مهتزّ گرديم و از شميم گلزار
احديّت ملتذّ شويم در قلب ابرار شوق و شور افکنيم
و در دل احرار وله و سرور اندازيم حمد خدا را که جنود
ملکوت ابهی در هجوم است و نجوم افق اعلی در سطوع
و سجور علم هدی در جنبش است و سحاب عنايت
در ريزش و نيّر افق معانی در تابش جشن و عيش
ملکوت ابهی در نهايت مسرّت است و صبح عنايت
ناشر پرتو هدايت آهنگ ملکوت ابهی است که از
ملأ اعلی ميرسد ای مرده بی جان و دل جاندار شو
جاندار شو ای خفته در آب و گل بيدار شو بيدار شو
ای مست و مدهوش و مضلّ هشيار شو هشيار شو آفاق
عنبر بار شد احداق پر انوار شد اشراق آتشبار شد
از جان و تن بيزار شو بيزار شو هنگام قربانی بود
انفاس رحمانی بود اسرار ربّانی بود بر عاشقان سردار
شو سردار شو گلبانگ مرغ خوش سخن بر شاخ
سرو اندر چمن درس معانی ميدهد تو محرم اسرار شو تو محرم اسرار شو ع‌ع 
