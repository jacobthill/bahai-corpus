
                     هُواللّه
ای سرمست باده پيمان، بعضی از ياران در نامه خود
نام آن يار مهربان را برده‌اند و تمجيد نموده‌اند که آن
مشتاق جمال الهی در نهايت انجذاب بنفحات قدس است
و در غايت اشتياق بنيّر آفاق اين خبر سبب بهجت شد
و باعث مسرّت گرديد که الحمدلله نسيم جانپرور در مرور است
و دلهای ياران در وجد و سرور نافه مشکبار مشام مشتاقان
را معطّر نموده و پرتو تجلّی قلوب آزادگان را منوّر کرده
پس بشکرانه اين بخشش آسمانی بايد ياران روحانی همواره
از جام عطا سرمست شوند و در خمخانه الهی می‌ پرست
گردند از اين صهبای پر عطا نشئه يافته قدح هدايت
کبری را بدست گرفته بنوشند و بنوشانند ذلک من فضل
اللّه يؤتيه من يشآء و اللّه ذو فضل عظيم   ع ع
