                                                               
... الحمد للّه به فضل و عنايت جمال مبارک عوارضی که عارض بود زائل شد و شما آرزوی آن نموده بوديد که اين عوارض از من زائل گردد و انتقال به شما يابد حال به فضل حقّ زائل شد و انتقال به شما نيافت زيرا عبدالبهآء را نهايت آرزو آنست که در جميع مراتب فدای ياران گردد نه اينکه ياران فدای او شوند. اگر مخيّر شوم که بلائی به ياری عارض گردد يا بر نفس خودم البتّه شقّ ثانی را اختيار نمايم و مسرور و خوشنودم. مختصر اينست که الحمد للّه در نهايت صحّت ايّامی در اقليم يوسف کنعانی می‌گذرد و مشغول به عبوديّت آستان مقدّسم.
و امّا رؤيای آن جناب مقصود از خطاب اوّل غسل کن و بعد دست بزن اينست که بايد در چشمه ايّوب خود را بشوئی و در قرآن می‌فرمايد هذا مغتسل بارد و شراب يعنی از عالم بشری تجرّدی حاصل نما و به اغتسال در چشمه حيات ابدی از جميع آلودگی‌ها پاک و مبرّا گرد آن وقت دست به عمل کيميای حقيقی زن و به اکسير الهی بپرداز. اميدوارم که به موجب رضای الهی و تعاليم جمال مبارک روش و سلوک نمائی، اينست اکسير اعظم...
