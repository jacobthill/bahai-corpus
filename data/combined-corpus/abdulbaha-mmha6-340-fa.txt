                                            
هو الابهی
ای محبّ جمال قدم و اسم اعظم، هيکل عالم چون به حقيقت نگری بمثابه شخص انسانيست يعنی قالب جسمانی و امر مبارک و آثار ظهور اعظم مشابه روح حيات در اين جسم عظيم و مقناطيس اکبر قويم. اگر جهان و کيهان به اين جان که شئون و کمالات جانان و حضرت رحمن است زنده نبود و به اين نفحات الهيّه تر و تازه نگشته بود حکم جسم ميّت داشت و سمت جيفه و جسد غيرمتحــّرک. لطف روحست که هيکل عالم مظهر فتوحست و قوّت جانست که اين جسم در طيرانست. ولی چون نشو و نمای کالبد از فيض جان به تدريجست تا تدرّج در مراتب خلقت از نطفه و علقه و مضغه و کساء لحم و انشآء خلق آخر و فتبارک اللّه احسن الخالقين نمايد لهذا هيکل عالم نيز از اين روح مفخّم در بدايت درجات خلقت است. عن‌قريب آثار باهره فيض روح القدس الهی را در اين هيکل نورانی به قسمی مشاهده نمايند که عقول حيران و ابصار خيره نگران گردد. پس به جان و دل بکوش که تو بمنزله گوش هوش گردی و بمثابه نظر و بصر اين عالم اکبر شوی. قوای اعظم حيات باشی و شفای نجات از اسقام و عوارض از ممات. درياق اعظم حبّ جمال قدم و داروی اکبر ثبوت و استقامت بر امر مبرم و معجون قوّت و صحّت ثبوت و رسوخ بر عهد و پيمان حضرت رحمن است و البهاء عليک. عبدالبهاء ع
