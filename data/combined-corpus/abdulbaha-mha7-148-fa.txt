
                 هُو اللّه
ای کنيز عزيز الهی  حمد خدا را که در يوم ندا آهنگ ملأ
اعلی شنيدی  و خطاب الست را جواب بلی دادی و منجذب
ملکوت ابهی گرديدی  و باديه هجران پيمودی و از وادی
حرمان رهيدی  و بشرف لقا فائز گرديدی  اگر در هر
دمی صد شکر نمائی از عهده شکر اين موهبت بر نيائی گمان
منما که فراموش شوی و از خاطر روی در نظر کلّ هستی
و بسيار اوقات بمناسبتی ذکر شما ميشود  ورقات مقدّسه
باهتزاز آيند و هر يک ذکر شما نمايند  لهذا جای گله نمانده
و اميدوارم که آنچه نهايت آرزوی تو است حاصل گردد
محزون مباش  و هر وقت آثار ملال حاصل بمدائح و
نعوت جمال قدم و اسم اعظم روحی لأحبّائه الفدآء پرداز
و غزل و قصيده‌ئی انشا نما  حزن بَدَل بسرور گردد و
غم و آلام زائل شود  و فرح و انبساط بساط گسترد ظلام
ديجور بسطوع نور مبدّل شود  ای کنيز عزيز الهی اماء رحمانرا
در محفل الفت جمع نما و بستايش و نيايش حضرت مقصود
محفل را آرايش ده  و بآهنگ خوشی بترتيل قصائد و محامد
ربّ الجود و فائز الوجود پرداز و جميع را از قبل من تحيّت ابدع
ابهی ابلاغ کن  بورقات نورانيّه تحيّت شما رساندم و جميع بذکر
شما مشغولند و تحيّت ابدع ابهی ابلاغ ميدارند  ع‌ع
