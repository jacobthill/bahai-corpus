
                   هُو اللّه
ای ورقه محترمه،  از اماء اللّه سابقی که در ايمان سبقت
يافتی و جمال قدم را شناختی و حصن حصين محبّت اللّه را
مسکن و مأوی ساختی و بشرف حضور نيّر آفاق در عراق فائز
گشتی نظر عنايت با تو است محزون مباش لحظات عين رحمانيّت
شامل تو مغموم مگرد هميشه در نظرستی و پيش بصرستی
نور ديدگانت در محفل پدر بزرگوارند و در پناه حضرت
پروردگار  در بحر غفران مستغرقند و بانواع الطاف مستحقّ
و از فضل خداوند مهربان ميطلبم که تو نيز مانند ايشان
بلحاظ عنايت حضرت يزدان ملحوظ گردی و بعد از صعود
از عالم امکان در جوار رحمت رحمن منزل و مأوی جوئی
الطاف جمال ابهی بعموم آن خاندان بی‌پايان است
مطمئن باش که جميع مورد احسان آن دلبر مهربان خواهند
       بود و عليک التّحيّة و الثّنآء  ع‌ع
