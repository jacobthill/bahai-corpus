
                   هُو الأبهی
ای امة الله،  هر چند مصائب و رزايا و متاعب و بلايا
از جميع انحا بر شما استيلا يافته  يک روز شهادت آن نور
هُدی شمع انجمن احبّاء ستاره درخشنده افق اعلی تاج
وهّاج فرق شهداء  يک روز صعود موقن باللّه مؤمن
بآيات اللّه منجذب بنفحات اللّه  دمی شماتت اعداء و هنگامی
شآمت اشقياء و وقتی نهب و غارت خُصَماء و آنی تکفير
و تهمت علماء  ولی چون جميع در سبيل اللّه وارد و واقع
زهرش شهد و شکر است  و ليل اليلش صبح انور سمّ
قاتلش درياق فائق است  و نيش قاطعش نوش رائق
جام بلا نصيب عاشقان روی اوست  و سهام جفا آرزوی
سينه مشتاقان کوی او  ولی نتيجه هر قطره‌ئی از اين زهر
در ملکوت ابهی دريای سکّر است  و ثمره اين حنظل جفا
در رفيق اعلی عسل مُصفّی ای خدا رحمی فرما و اين جان
پژمرده مرا آزادی عطا فرما  و بزودی در آستان خاصّانت
حاضر کن  قسم بجمالت که خانه دل بشدّتی تنگ و مغمومست
که دل کلوخ و سنگ پرخونست از جميع جهات بحر احزانست
که پرموجست و ناله و فغانست که متواصل باوجست تعجيل
فرما نه تأجيل تا اين روح بتنگ آمده از تن از ظلمات مهلکه
امکان و عسرت و فرقت و حرقت نجات يافته در آستان مقدّست
توجّه نمايد و در سايه الطاف دوستانت مقرّ گزيند  ع‌ع
