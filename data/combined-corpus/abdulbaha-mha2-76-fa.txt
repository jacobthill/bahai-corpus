
        هو اللّه
ای مشتاقان جمال دلبر مهربان معشوق عالميان
و محبوب روحانيان و مقصود ربّانيان و موعود بيانيان
چون از عراق اشراق فرمود ولوله در آفاق انداخت
و پرتوی نورانی بر اخلاق زد كون بحركت آمد امكان
مسرّت يافت حقائق اشياء معانی الهی جست ذرّات
كائنات دلبر ربّانی يافت شرق مطلع انوار شد و غرب
افق اشراق گشت زمين آسمان شد و خاك تيره تابناك
گشت جلوه ملكوت در ملك گرديد و عالم ناسوت
انتباه از عالم لاهوت يافت جهان جهان ديگر شد و عالم
وجود حياتی ديگر يافت اين آثار روز بروز ظاهر
و آشكار شود و اين انوار يوماً فيوماً بتابد و اين نفحه
مشكبار آناً فآناً بر اقطار عنبر بار گردد ولی افسوس
كه ايرانيان هنوز مانند كوران و كران بخواب غفلت
گرفتار نور نبينند و ندا نشنوند و انتباه نيابند
و هوشيار نگردند جهدی كنيد سعی نمائيد
كه ايران موطن دلبر مهربان است و فارس مبدأ طلوع
صبح تابان بلكه بهمّت دوستان اهل آن سامان مشاهده
پرتو مه تابان نمايند و از فيوضات ربّ الآيات بهره
و نصيب برند و عليكم البهاء الابهی ع ع
