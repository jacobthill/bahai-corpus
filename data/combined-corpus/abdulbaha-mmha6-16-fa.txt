                                                               
هو الابهی
ای احبّای الهی در کره زمين قبائل و شعوب و ملل و دول پرتمکين موجود و مشهود. هر يک در معارف و علوم و فنون مشهور شرق و غرب و در حيّز وجود ولی به صرف بخشايش الهی شمس حقيقت از ايران اشراق فرمود و پرتو عنايت بر آفاق مبذول داشت و اين از خصائص يختصّ برحمته من يشاء و ذلک فضل اللّه يؤتيه من يشاء. پس اهل ايران بايد به شکرانه اين فضل عظيم خداوند جليل به فضائل و خصائلی در بين قبائل ظاهر گردند که زينت و طراز هيکل عالم انسانی گردد و اين تشريف الهی بر قامت اين ملّت برازنده آيد. ای دوستان در سايه عنايت يزدان آرميده‌ايد و از جويبار رحمت رحمان چون سرو آزاد روئيده‌ايد و از چشمه آب حيات نوشيده‌ايد. حال از خدا بخواهيد تا ثمر و تأثيرش در کينونات ظاهر و باهر گردد و البهاء عليکم. ع ع
