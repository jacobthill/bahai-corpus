
                    هُو اللّه
ای امآء رحمن،  در هر کوری از مطالع مقدّسه چند نسآء منجذبه
از مرقد عالم طبيعت مبعوث شدند و در محشر روحانيّت عظيمه
محشور  جام سرشار صهبای هدايت را از يد ساقی عنايت نوشيدند
و تأييدات الهيّه را از مظهر آثار قدرت ربّانيّه گرفتند پس با نطقی
فصيح و بيانی مليح و شوری يزدانی و شوقی رحمانی در قطب عالم
منتشر گرديدند  پس ملاحظه فرمائيد که در عهد مظاهر شمس
حقيقت چون  چنين نسآئی مبعوث شدند حال که الحمدلله اين کور کور
شمس حقيقت است و اين عهد عهد سلطان احديّت که ذرّات
موجودات در شور و شوقند و سرور و ذوق  پس ورقات سدره
بايد بشئونی و آثاری و اطواری و انجذابی و اشتعالی و بيانی و تبيانی
و روحی و فتوحی و متن و شروحی مبعوث گردند که قوّت و نفوذ
و آثار و انوار ايشان بر ورقات سائر دورها فائق آيد  و اين مقام عالی
و عزّت قديمه بسهولت ميسّر نگردد شعله نار بايد که سبب
اشتعال شود انوار ساطعه شايد که عالم روشن کند فيض ابر  و
باران لازم تا چمن و دمن سر سبز و خرّم گردد  ای امآء الرّحمن بکوشيد
تا چون مردان در اين ميدان چوگانی زنيد و گوئی بربائيد  قسم
بجمال قدم که جنود ملکوت ابهی چنان تأييد نمايد که در مضمار
عرفان صفدر و صف شکن گرديد و قوّت تأييد شما را برجال عالم غالب
گرداند  و اين فيض بثبوت و رسوخ بر عهد و پيمان حاصل گردد  ع‌ع
