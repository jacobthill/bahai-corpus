 
 بنام پاک يزدان بی نياز 
ای خسرو از بيگانگان بيزار شو تا بدوست يگانه پی بری
در گروه آشنايان دانای پيشوا باش تا در انجمن آسمان
مه يکتا گردی روز راستی و بخردی و دانائی و بينائی است 
و بامداد روشنائی و هوشياری و بزرگواری هر که
پی پيش نهد بهره بيش گيرد و هر مرغی که شهپر دانائی
و شناسائی گشايد بجهان بالا رسد و دمساز سروش در سپهر
مهر خدا گردد و همراز بينياز شود و با بزرگان راه خدا آغاز
راز کند مهر تابان از خاور نمايان و اختران چرخ راه خدا
تا باختر درخشان آتش مهر پاک يزدان روشن و مرغزار
دل و جان دانايان رشک چمنستان سبز و خرم بهار
خدائی رو نموده و خورشيد جهان يزدانی رخ گشوده
باد فروردين سال ماه جهان آفرين ميوزد و بوی خوش
مشکين يار دلنشين ميرسد باران اردی بهشت پروردگار
ميبارد و پرتو پرتاب آفتاب جهان پادشاهی بهی ميتابد
پس تو ای خسرو خسرو کشور هوشياری شو و مه آباد کيهان
دانائی گرد در اين گلشن چون نسترن و ياسمن شکفته شو
و در اين انجمن چون چراغ روشن گرد دلرا پاک کن
و پيراهن را چاک نما پرده برانداز و درفش پاکان
برافراز پرتو شب افروز شو و آتش جهان سوز گرد 
غلغله در فکن و بند گران بشکن مهر جهان آرا خواه ماه
انجمن بالا جو بروشنی بهی تابان باش ع‌ع 
