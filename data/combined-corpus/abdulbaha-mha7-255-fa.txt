
                    هُو اللّه
يا امة البهآء،  مدّتی است از شما خبری نميرسد و عبد
البهآء در هر آن ذکر ترا نمايد و در نزد ورقات مقدّسه
ستايش از تو کند که آن مظلومه هدف تير جفاست و مورد
بلا در سبيل بها  از بدايت نشو و نما هر روز مبتلا بصدمات
اعدا و در اين مدّت فريادی ننمود و آه و فغانی بلند نکرد
شکوه‌ئی ننمود بلکه بشکرانه خداوند يگانه زبان گشود که
الحمدلله موفّق باين بلايم و مؤيّد باين ابتلا  اين جام زهر
هلاهل هر چند سرشار است ولی بمحبّت دوست شيرين
و گوارا  باری مقصود اين است که دمی فراموش نشوی و
نَفَسی از خاطر نروی  از خدا خواهم که در آن اقليم ياران را
همدم و نديم يکديگر نمائی  و کلّ را باتّحاد و اتّفاق و محبّت
همراز و دمساز کنی تا از مؤانست و الفت بشور و وله آيند
و وجد و طرب کنند  و بر محبّت و تعلّق افزايند  کوره هر چند
پر آتش است ولی محتاج بدمست تا فضّه و ذهب را بگدازد
و جسم جامد مايع گردد و رخ برافروزد  حرکت محتاج بمحرّکست
و از صبر و سکون هموم و غموم خيزد و افسردگی و پژمردگی
حاصل گردد  يا امة البهآء سبب حرارت قلوب شو و التهاب
و انجذاب نفوس تا کلّ بنار اللّه الموقده برافروزند و بوجد
و طرب آيند و نغمه و آهنگ بلند کنند انّ ربّک لهو المؤيّد
الموفّق العزيز الکريم  جميع ياران الهی را بکمال اشتياق و آرزوی
دل و جان تحيّت ميرسانم و اماء رحمانرا تحيّت محترمانه برسان
ع‌ع
