   ای ثابت بر پيمان ، همواره مشمول لحظات عين عنايت حقّ بوده و
منظور نظر الطاف خواهی بود مطمئن باش تأييد ربّ فريد شامل است
و فضل و الطافش کامل . شبنمی از  اين الطاف حکم يمی دارد و ذرّه ای
از اين عطا حکم آفتابی هر چند در اين جهان پديدار نه ولی در جهان الهی
آشکار گردد و در عالم ملکوت نامتناهی پديدار شود . زيرا اين جهان وسعت
ظهور چنين موهبت ندارد چه که عالم رحم را گنجايش ظهور مواهب الهی از
سمع و بصر و شمّ و ذائقه و ادراک نبود و همچنين اين جهان تنگ و تاريک
را وسعت و فسحت ظهور کمالات نامتناهيه نه . انشاء الله همواره مؤيّد و
موفّق خواهی بود و البهاء عليک .
