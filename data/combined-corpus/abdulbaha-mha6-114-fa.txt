
                      هُواللّه
ای بنده ثابت حقّ، هر چند از غمام بلا باران جفا پی در پی
رسيد بساط محنت گسترده گشت بزم امتحان آراسته شد
جام افتتان دور زد و ياران سرمست آن باده گشتند و
معرض شدائد و آلام گرديدند ولی اين عبد در هر بلائی
شريک و سهيم بود و در زاويه مصائب و رزايا مقيم. محزون
مباشيد مغموم مگرديد هر چه پيش آيد البتّه آن بايد و
شايد يعنی از لوازم ثبوت بر محبّت اللّه است و از فرائض
مقدّره بر احبّآء اللّه ايّام در گذر است و حوادث ليل و
نهار ممتدّ و مستمرّ کائنات کلّ هدف تير قضا و مورد
انواع جفا  زيرا عالم امکان معرض تغيير و انقلابست
و لابدّ از حدوث مشقّت و عذاب. فرق در اينجاست که
کلّ در سبيل هوی مَعْرض بلايند و ياران در راه هدی
مورد تير جفا آن بی ثمر است و اين نتائجش مانند دُر و
گهر  پس شکر کن خدا را که در سبيل هدی مورد جفا
گشتی و از فضل بيمنتهی اميد اهل وفا چنانست که
اين بلا سبب عطا شود و اين محنت وسيله منحت کبری
و موهبت عظمی شود و عليک التّحيّة و الثّنآء    ع ع
