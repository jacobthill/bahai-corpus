                                                               
هو اللّه
ای اسير سبيل الهی و ای طير آشيان معنوی اگرچه از مصائب وارده و بليّات متتابعه البتّه ماء صافی قلب متکدّر و زجاجه فؤاد متکسّر گردد وليکن چون در سبيل محبوب آفاقست لا بأس فيه. در اين مقام احزان بشائر سرور است و مصيبات و بليّات طلايع فرح و حبور و اين گونه امتحانات لم‌يزل بر اوليای حقّ مثل غيث هاطل نازل چنانچه می‌فرمايد و لنبلونّکم بشیء من الخوف و الجوع و نقص من الاموال و الانفس و الثّمرات فبشّر الصّابرين الّذين اذا اصابتهم مصيبة قالوا انّا لِلّه و انّا اليه راجعون. فرمودند طوبی له ثمّ طوبی له که به روح لطيف پاک به افق عزّت شتافت و از امتحانات صافی و خالص درآمد و البتّه اين فضل صرف بود و لطف محض زيرا افتتان اين ايّام شديد است و ابتلا عظيم البتّه هر نفسی که از اسفل امکان به لامکان جمال رحمن صعود نمايد از ورطه خوف و حذر به مقعد الصّدق عند مليک مقتدر متعارج گردد. در اين صورت بايد به قضای حقّ راضی بود وليکن از اين جهت که آن جناب تنها مانده‌ايد بسيار محزون شديم. اين هم انشاءاللّه به عون اللّه پيدا می‌شود. ابداً محزون نباشيد و اهل و عيال ايشان را بسيار تسلّی بدهيد که به هيچ وجه مکدّر نباشند انّ اللّه وليّ المخلصين و حال در آنجا بمانند و حکايت مضبطه بسيار بجا بود و شما پی او را بگيريد که متّصل به تلغراف تأکيد بشود و به جناب آقا عبدالکريم تکبير برسانيد و آنچه در باره او مصلحت می‌دانيد معمول داريد و جناب آقا محمّد باقر را از قبل اين عبد و ساير احبّاء الله تکبير برسانيد. جناب آقا عمو و ميرزا محمّد علی و ميرزا محمّد قلی و آقا ميرزا آقا جان و ميرزا مجدالدّين و همچنين ساير دوستان کلّ تکبير می‌رسانند و به ذکر آن جناب مشغولند و انشاءاللّه اميدواريم که به واسطه اين شخص ابداً مکاتيب تأخير نيفتد. اين دفعه اين مختصر به جهت تجربه ارسال شد. اگر وصولش برسد انشاءاللّه من‌بعد متّصلاً ارسال خواهد شد. جناب جلال و جمال و کمال کلّ را از قبل اين عبد منتهای حبّ و مهربانی را بيان فرمائيد و همچنين جماليّه خانم را.
