
 هو اللّه 
ای ياران صادق نابت الهی در اين جهان اساس راحت
و سعادت ابدی و انجذابات وجدانی انسانی بنفحات
قدس الهيست محبّة اللّه بمثابه روح است و هيکل آفاق
مانند جسم ناتوان چون آن روح در اين جسد سريان
نمايد زنده و برازنده و تر و تازه گردد و اساس متين
دين اللّه را ارکان مبين مقرّر و مسلّم است رکن اعظم علم
و دانائی است و عقل و هوشياری و اطّلاع بر حقائق کونيّه
و اسرار الهی لهذا ترويج علم و عرفان فرض و واجب
بر هر يک از ياران است پس بايد آن انجمن رحمانی
و آن محفل روحانی بتمام قوّت در تربيت اطفال کوشند
تا بآداب الهی و روش و سلوک بهائی از خوردسالی
تربيت شوند و مانند نهال بماء سلسال وصايا و نصايح
جمال مبارک نشو و نما کنند پس بجان بکوشيد
و بلسان تشويق نمائيد و اموال انفاق کنيد تا مکتب
عشق آباد در نهايت آرايش و انتظام ترقّی نمايد از قرار
معلوم مفتّش معارف دولت بآنصفحات مرور نموده
ترتيب و انتظام مکتب بهائيان را چنانکه بايد و شايد
نه پسنديده و در جرايد تفليس مقاله ئی نگاشته اگر
چنين است عبدالبهاء را حزنی عظيم است زيرا مرا
آرزو چنان که مکتب عشق آباد در جميع اقطار عالم بحسن
انتظام و ترقّی اطفال و حسن آداب مشهور آفاق گردد
جناب عالم دانا و واقف بر علوم شتّی حضرت شيخ
محمّد علی عليه بهاء اللّه فی الحقيقه سزاوار معلّمی است بايد
احبّای حقيقی همواره نوازش کامل و رعايت تامّه از ايشان
بنمايند تا در نهايت راحت و سکون قلب و سرور
و خشنودی بتعليم اطفال و نورسيدگان گلشن جمال
بپردازند و سبب سرور اين مسجون گردند زيرا فرح
و شادمانی اين آواره محصور در اين گونه امورات و آن
حصول ترقّيات و فيوضات و ملکه اطفال در علوم
و فنون است و عليکم التحيّة و الثناء ع‌ع 
