
                       هُو اللّه
يا امة اللّه المقرّبه،  نامه‌ئی مرقوم نموده بوديد که يکروز اقلّاً
بايد صرف قرائت آن کرد با وجود آنکه فرصت قرائت يکسطر
ندارم مجبورشدم نصف شب خواندم  در خصوص اينکه
شما را مفتّش معارف بجهت مدارس بنات نمودند بسيار
موافق بلکه انشآء اللّه سبب شوی که مدارس بنات منتظم
گردد  تأسيس محفل امآء بجهت ترويج معارف بسيار موافق
امّا بايد حصر در مذاکره معارف باشد  زيرا بايد نوعی نمود
که اختلاف روز بروز زائل شود نه اينکه منتهی بآن شود
که در ميان رجال و نساء معاذ اللّه بمجادله انجامد  مثل
مسئله حجاب بی‌حکمت سلوک ننمائيد حضرات نساء بايد
اليوم بامری تشبّث نمايند که سبب عزّت ابديّه عالم نساء
گردد  عالم نساء روشن شود و آن محافل درس تبليغ است
و مجالس ترتيل آيات و تضرّع بملکوت ربّ البيّنات و
تنظيم تحصيل بنات  ملاحظه نمائيد که جناب طاهره چگونه
بتبليغ ميپرداخت و از هر فکری آزاد بود اين بود که جلوه
داشت  حال عالم نساء بايد عالم روحانی باشد نه سياسی
تا جلوه نمايد و الّا نساء جميع ملل در سياسی غرقند چه
فايده و ثمر تا توانيد بروحانيّات بپردازيد تا سبب اعلاء کلمة
اللّه و نشر نفحات اللّه شويد روش شما بايد سبب ائتلاف
گردد و رضايت عموم باشد  باری حال مختصر مرقوم گرديد
بلکه بعد مفصّل محرّر خواهد شد حضرات نساء نوعی بود
که ميدانيد  حال بقوّت ميثاق چنان شده است که شما
مشهور و معروف و جهاراً رسماً از طرف حکومت مفتّش
مکاتب و معارف بنات عموم شده‌ايد  قدر اين موهبترا
بدانيد و شکرانه نمائيد تا نعمت روز بروز ازدياد يابد و
عليک البهآء الابهی ٢٤ ربيع الاوّل ١٣٣٨ حيفا
من در سعی و کوششم که عالم نسا را بعون و عنايت جمال
مبارک چنان ترقّی دهم که کلّ حيران مانند  يعنی در روحانيّت
و فضائل و کمالات انسانيّت و معرفت. ممالک امريکا که
مهد حريّت نساء است هنوز نساء انجمن سياسی ندارند
زيرا بهم در ميافتند هنوز در مجلس امّت عضوی ندارند  و
همچنين جمال مبارک خطاب ميفرمايند يا رجال بيت العدل
حال شما بايد قدری سکون و قرار داشته باشيد تا کار بحکمت
پيش رود و الّا چنان مغشوش و درهم شود که خود شما بگذاريد
و فرار نمائيد اين طفل يک شبه ره صد ساله ميرود  باری
حال شما بروحانيّت صرفه پردازيد و با رجال اختلاف ننمائيد
عبدالبهاء جميع امور را بحکمت ترتيب ميدهد مطمئن باشيد
عاقبت خود شما خواهيد گفت  ما هذه الحکمة العظمی  من
از خود شما ميخواهم که اين اختلاف بين رجال و نسا را محو نمائيد
ملاحظه نمائيد که کلاس هشتم مدرسه چگونه ترتيب شد
باری از شما من منتظر آنم که خبر خوشی زود برسد  در خصوص
قبور معطّره جناب ابن ابهر و جناب اديب بحاجی غلامرضا
مرقوم ميشود  عبدالبهاء عباس   هيچ نفسی بسعی خود
کاری از پيش نبرد عبدالبهاء بايد راضی باشد و امداد نمايد
                   عبدالبهاء عبّاس
