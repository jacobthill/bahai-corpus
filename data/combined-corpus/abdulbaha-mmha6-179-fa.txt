                                                               
هو الله
ای ثابت بر پيمان دو نامه آن جناب وصول يافت مندرجاتش سبب مسرّات گرديد. دليل بر توکّل و توسّل و تمسّک بود و سلوک در سبيل تبتّل. عون و عنايت الهی ظهير و معين است و عنايات حيّ قيّوم شامل هر ثابت مستقيم. از حرارت محبّت ياران و اجتماع و اُنسشان مرقوم نموده بوديد. مورث روح و ريحان گشت. آنچه يگانگی و آزادگی و روابط الفت قلبيّه ازدياد يابد بيشتر سبب مسرّت جان و وجدان گردد. احبّای الهی اليوم بايد که به جميع قوای روحانی قوای عالم را مقاومت نمايند و اين مقاومت بدون جلوه وحدت اصليّه و روحانيّت حقيقيّه حاصل نگردد. باری از اجتماع و اتّحاد ياران نهايت روح و ريحان حاصل شد ولی حکمت را در اين ايّام بسيار ملاحظه نمائيد زيرا اعداء در کمينند و صيّادان گوشه‌نشين. بسيار لازمست که به حکمت و مقتضای حال حرکت نمود. اليوم در اين صفحات سکون و سکوت و قرار لازم تا اعداء چنين گمان نمايند که هيچ خبری نيست و يمکرون و يمکر اللّه و اللّه خير الماکرين. بايد در صفحات غرب يعنی اروپ کوشيد تا اساس الهی محکم و متين گذاشته شود و در کلّ آن اقاليم نشر نفحات گردد. آن وقت اگر اعداء در اين صفحات آنچه عَلَم فساد بلند کنند و فزع و ضوضاء نمايند و هر حوادث محزنه مؤلمه در اين صفحات واقع گردد و اين اراضی منقلب شود ضرّی به نشر نفحات در صفحات غرب حاصل نگردد. حال به سبب جزئی و حوادث قليل در مصر يا اين جهات مراجعه به مدينه کبيره نمايند و صد هزار جزع و فزع بلند نمايند ارض منقلب شود مبتديان غرب خمودت آرند. قدری بايد صبر نمود تا غرب مطلع آيات شرق شود. آن وقت هرچه واقع شود عين خير است امّا حال بايد سکون و قرار داد و تسکين هيجان اهل اديان نمود. لهذا نهايت حکمت را بايد ملاحظه نمود. مثلاً کسی از اجتماع شما خبر نگيرد و اجتماع در نهايت ستر باشد و از هر نفس عهد و پيمان محکم گيريد که پيش نفسی ذکری نکند زيرا البتّه جاسوس در ميان شما خواهند گذاشت و همچنين در ميان احبّاء شهرت بدهيد که تبليغ در اين صفحات ممنوعست که اگر جاسوس در جستجو درآيد کسی با او صحبتی ندارد.
سواد مکتوب آن جناب به ميرزا بديع‌اللّه ملاحظه گرديد. چه‌قدر بديع و بليغ و مناسب بود ولی در اين نفوس تأثير ننمايد زيرا خود را مربّای غرور نموده‌اند. امّا اين ايّام چنان خائب و خاسر گشته‌اند که وصف ندارد. اللّهمّ زدهم خسراناً فوق خسرانهم انّهم نقضوا الميثاق و قاموا بالشّقاق الا بعداً لهم اصحاب الحجاب. در خصوص قصر الحمد للّه به هيچ وجه تکليف در ميان نيست و عليک بهآء اللّه الابهی. ع ع
