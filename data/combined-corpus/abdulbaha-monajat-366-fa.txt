
هُو اللّه
ای پروردگار آن مشتاقان را تجلّی عنايت فرما و ابواب
موهبت بگشا از هر آلودگی طيّب و طاهر کن و از هر ناشايستگی
آزادی بخش قميصشان چون پيرهن يوسف معطّر کن و خلق و
خويشان را چون جيب نسيم صبا پر مشک و عنبر نما به صفات
رحمانيّت متّصف کن و به اخلاق روحانيان متخلّق تا آيات توحيد
گردند و بيّنات اشراق نور ربّ فريد سبب عزّت امر تو گردند
و علّت بزرگواری قدر خود تا شدّتشان به رخا مبدّل گردد
و فقرشان به غنا عزّت ابديّه يابند و موهبت سرمديّه مظاهر
تقديس گردند و مطالع تنزيه از عالم نورانيّت و روحانيّت
حکايت کنند تا جميع ابواب از جميع جهات بر وجوهشان گشوده
گردد انّکَ انتَ القويّ القدير .   ع ع
