
هُو اللّه
پروردگارا آمرزگارا اين جمع پريشان تو اند و عاشقان جمال تو
در اين معبد جمع شده اند رضای تو طلبند الطاف تو جويند عفو و
مغفرت تو خواهند خداوندا ما اطفاليم تو پدر مهربان ما ذليلانيم
تو عزيز بی مثل و بی همتا  خدايا در نهايت عجزيم و تو قدرت محض ما فقيريم
و تو غنی ما نا توانيم تو توانا خدايا عفو گناه فرما و در پناه خود منزل ده
از ظلمات ناسوت نجات بخش به نورانيّت لاهوت روشن فرما
و از عالم طبيعت نجات ده و به عالم حقيقت رسان  خدايا تشنگانيم
عذب فرات بخش گرسنگانيم مائده آسمانی کرم کن مريضيم شفای
ابدی عنايت فرما فقيريم کنز ملکوت ببخشا در ظلّ عنايت خود مأوی بخش
تا چشم به مشاهدهء انوار تو روشن کنيم و به گوش شنوا ندای تو را اصغاء نمائيم
خدايا مشام ما را باز کن تا رائحه گلشن عنايت استشمام کنيم خدايا ما را
قوّت بخش تا در سبيل تو سلوک نمائيم در عالم ناسوتيم به عالم لاهوت
هدايت کن ابواب ملکوت بگشا الطاف خود را شامل کن و فيض خود را
کامل فرما توئی غفور توئی رحمان توئی رحيم و توئی بخشنده و مهربان .   ع ع
