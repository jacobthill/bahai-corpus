                                                               
... در خصوص اصحاب کهف سؤال نموده بوديد که در قرآن مجيد تعيين عدد نشده است و حال آنکه واضح و مشهود بيان شده. می‌فرمايد سيقولون ثلاثة و رابعهم کلبهم و يقولون خمسة و سادسهم کلبهم رجماً بالغيب يعنی مانند تيری که در تاريکی اندازی يعنی اين قول صحيح نيست. بعد می‌فرمايد و يقولون سبعة و ثامنهم کلبهم يعنی اين رجم به غيب نيست و صحيحش اينست. امّا تفسير اين آيه مفصّل به جان عزيزت که مختصر فرصت ندارم تا چه رسد به مفصّل با وجود اين در نهايت اختصار و مفيد کلمه‌ای چند مرقوم می‌شود و آن اينست که آن قوم در نوم جسمانی نبودند. آن خواب غفلت از اين سرابست و چون آن نفوس از اين جهان بکلّی منقطع بودند و دل به عالم ديگر بسته بودند حکم نيام حاصل نموده بودند و رؤيای حقيقی مشاهده می‌کردند و آنچه در مدّت مديده از برای خلق ميسّر نمی‌گشت در مدّتی قليله از برای ايشان حاصل می‌شد. چون نظر به اهل عالم می‌نمودی مسلکی را که سيصد و چيزی از سنه می‌توانستند طيّ نمايند اين نفوس مقدّسه در مدّت قليله آن مسافت بعيده را طيّ نمودند و امّا قطمير آن شخص اميری بود که محافظ آن نفوس از تعدّيات هر شرير بود...
