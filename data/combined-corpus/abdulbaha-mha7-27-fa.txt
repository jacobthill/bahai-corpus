
                      هُو الابهی
ای امة البهآء،  مکتوب مرسول واصل گشت و از تبتّل
و تضرّع آن امه الهی آگاهی حاصل شد مضمون اظهار فنای
بحت و محويّت صرف و نيستی تامّ و خضوع و خشوع بدرگاه
احديّت بود انشآء اللّه هميشه بر اين شِيَم مرضيّه و صفات
حميده موصوف باشی و حقيقت انقطاع از ما سوی اللّه
از آن ورقه نورآء ظاهر و باهر باشد ملاحظه فرما که حضرت
شهيد مجيد در اين مراتب چگونه ثابت و قائم بود از جبين
منيرش انوار تذلّل و انکسار و خضوع و خشوع و انقطاع
ظاهر و باهر بود لهذا در افق توحيد چون کوکب منير ساطع
و لائح و درخشنده گشت  احبّای الهی را تکبير ابدع اعلی از
قِبل عبدالبهآء برسان و بگو ای ثابتان بر پيمان الحمدلله
مظاهر الطاف و عنايت الهيّه هستيد و مطالع موهبت
رحمانيّه حقّ در بين خلق آن نفوس زکيّه را انتخاب فرمود
بفضل مخصوص در ايّام اللّه اختصاص داد  اليوم از ملکوت
غيب انوار توجّهات الهيّه بر مفارق آن عباد پرتو افکنده
لهذا بايد بشکرانه اين عطا در ميان خلق بآثار تجلّيات
رحمانيّه جلوه نمائيد و سبب اعلاء کلمة اللّه گرديد و علّت
ارتفاع رايت رحمان نُصرت اين عَلَم بشئون و صفات فائضه
از نيّر اعظمست چون باين موهبت ظاهر و باهر شويد ناصر
امر اللّهيد و حامی دين اللّه و خادم کلمة اللّه  و عليکم البهآء ع‌ع
مکاتيب شما رسيد مطمئن باشيد جميع امآء رحمن را تکبير برسانيد
                                                         ع‌ع
