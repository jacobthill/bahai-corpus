
ژاپان توکيو مستر توکو جيرای ترای عليه بهاء اللّه الابهی   
هو اللّه   
 ای صاحب دل بينا، هر چند بصر جسمانی مفقود ولی الحمد للّه
بصيرت قلب موجود دل بيناست و روح شنوا اين ديده تن
معرض هزار امراض و عاقبت يقيناً نابينا گردد لهذا اهمّيّتی
ندارد ولی ديده دل روشن و کشف ملکوت الهی نمايد و الی الابد
باقی و پايدار پس شکر کن خدا را که ديده دلت روشن و گوش
هوشت شنوا محافلی که آراسته‌ايد و در آن احساسات آسمانی مينمائيد
و ادراک حقائق و معانی ميکنيد آن محفل مانند فضای آسمانست
و آن نفوس مانند نجوم ساطع که بنور هدايت روشنند فرخنده
نفسی که در اين عصر نورانی اقتباس تعاليم آسمانی کند و خجسته
قلبی که از محبّة اللّه اهتزاز و انجذاب يابد حال شمس حقيقت
پرتوی بژاپان زده است اميد چنانست که آن اقليم بتعاليم آسمانی
روشن گردد بجناب مستر انيويی نهايت محبّت و اشتياق از قبل
من برسان و همچنين بجناب مستر سايکی اميدوارم که اين
دو نفس مبارک از افق ژاپان مانند دو ستاره آسمانی بدرخشند
و آن اقليم را روشن نمايند آن کشور مدنيّت زمينی و آبادی خاکی
يافته اميدوارم که مدنيّت آسمانی نيز يابد بحرم محترمه سلام و پيام
مرا برسان و همچنين طفل صغير اکبر که نامش مبارک باد و بخوب
نامی ناميده شده است و عليک التّحيّة و الثّناء ع‌ع حيفا ١٩١٩
