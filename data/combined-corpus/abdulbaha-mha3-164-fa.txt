
   مستر . تی . ل . کلنسی وان ديمنسترات . لا .هيک . هولاند   
هُو اللّه
ای منجذب حقيقت، نامه بتاريخ ٣١ جولای ١٩٢٠ رسيد
و از مضامينش روح و ريحان حاصل گرديد زيرا دلالت بر آن
مينمود که قلب منجذب ملکوت است و روح مستبشر ببشارات
اللّه همان قسم است که مرقوم نموده‌ئی همان عهدی که بخدا کردی
که اگر نور حقيقت مانند قوّه برق حلول در تو نمود بتمام قوّت
بخدمت ملکوت پردازی حال بايد بهمان عهد قيام نمائی زيرا
بچشم خود مشاهده انوار تجلّيات نمودی و بقلب خود کشف
اسرار حقيقت کردی. اميدم چنان است که آن قلب چشمه
گردد و آب حيات بجوشد و موج بهر طرف زند امروز
درهای ملکوت باز است و شاهراه آسمانی مستقيم و راست
و ندای الهی پياپی از ملکوت تقديس ميرسد و صلا بر جميع
عالم انسانی ميزند که ای عالم انسانی در نهايت تشويش و اضطرابيد
و در غايت اختلاف و انقلاب وقت آنست که آهنگ ملأ اعلی
بشنويد و تعاليم آسمانی استماع کنيد و بانوار شمس حقيقت منوّر
شويد تا اين جهان تاريک روشن گردد و قلوب بنار محبّت اللّه
برافروزد و جانها ببشارات الهی زنده گردد و انتشار تعاليم الهی
سبب شود و اين اضطراب منقلب باطمينان گردد و اين
انقلاب سکون و قرار يابد و اين اختلاف مبدّل بائتلاف شود 
و انوار شمس حقيقت بتابد و جهان زمينی جهان آسمانی گردد. 
اين ندای الهی از ملکوت رحمانی پياپی بسمع جان ميرسد 
از خدا بخواه که سبب انتشار اين انوار گردی و بوحدت عالم
انسانی خدمت کنی. بجناب دکتور فان اندل و قرينه محترمه‌اش
وصبيّه روشنش و بموسيو و مادام روسکس و مادام السبروک 
و جميع از قبل من نهايت محبّت و مهربانی و وحدت و يگانگی
برسان و بگو از خدا خواهم که هيئت بهائی بنهايت نورانيّت
و رحمانيّت تشکيل شود آن انجمن روشن گردد و افراد آن
محفل مانند نجوم آسمانی بدرخشند و اين افق تاريک عالم را مانند
افق صبح بانوار فيض الهی روشن نمايند. بموسيو انزلين از قبل
من تحيّت مشتاقانه برسان و بگو جميع من علی الارض امروز
سرگردانند فکر آن باش که کلّ سر و سامان يابند. 
امّا مجمع آکاوس که مقصدشان حتّی المقدور اينکه انقلابات
و اغتشاشات اجتماعی و اقتصادی مبدّل بنظم و سکونی گردد که
سبب آسايش عالم آفرينش شود بآنان بگو که اليوم قوّه
انقلاب شديد است و اختلاف عظيم ممکن نيست که اهل
عالم سکون و قرار يابند مگر بقوّه‌ئی که محيط بر عالم انسانی است
آن قوّه چون غلبه کند جميع اين انقلابات منقلب بسکون
و قرار گردد و همه اين اختلافات مبدّل بالفت و محبّت و اتّحاد
شود و آن قوّه کلمة اللّه است، قوّه آسمانی است، جلوه الهی است،
نورانيّت محض است، قوّه روح القدس است. همچنانکه در
قرون سالفه بر جميع قوی غالب شد و اختلافات جنسی و اقتصادی
حتّی وطنی را تعديل نمود همين طور آن قوّه قاهره الهی جميع
اين عناصر را بيکديگر ممتزج نمايد و خيمه وحدت عالم
انسانی را در قطب عالم برافرازد و علم صلح عمومی
بر جميع آفاق موج زند. يک قطعه عکس شما
واصل شد از مشاهده‌اش نهايت
سرور رخ داد و عليک التّحيّة و الثّناء عبدالبهاء عباس
