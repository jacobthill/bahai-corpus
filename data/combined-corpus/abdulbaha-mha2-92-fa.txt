
            هو اللّه
ای ثابت بر پيمان نامه مفصّل شما رسيد ولی
از كثرت مشاغل جواب مختصر مرقوم ميشود
در خصوص ضيافت در هر شهر بهائی سؤال نموده
بوديد مقصود از اين ضيافت الفت و محبّت و تبتّل
و تذكر و ترويج مساعی خيريّه است يعنی بذكر الهی
مشغول شوند و تلاوت آيات و مناجات نمايند
و با يكديگر نهايت محبّت و الفت مجری دارند
و اگر ميان دو نفس از احبّا اغبراری حاصل هر دو را
دعوت نمايند و باصلاح ما بين كوشند و در امور
خيريّه و اعمال برّيّه مذاكره نمايند تا نتائج ممدوحه
حاصل گردد ديگر از الفت و يگانگی و مهربانی سؤال
نموده بوديد اين واضح و پديد است محتاج
بسؤال نيست الفت و يگانگی مراتب دارد
هر مرتبه‌ئی از مراتبش مقبول و آنچه ترقّی بيشتر
نمايد مقبولتر و محبوبتر و خوشتر است و سبب تقرّب
بارگاه ذوالجلال و حصول تأييدات نا متناهی مدّتی
قبل مكتوب عمومی در خصوص اتّحاد و اتّفاق مرقوم
گرديد و نتائج ساميه و فوائد عاليه الفت و يگانگی
بيان گرديدو باطراف ارسال شد در امريك ترجمه گرديد
و انتشار يافت و در قفقاز بتركی ترجمه شد
و انتشار يافت البتّه بمصر نيز رسيده در خصوص
مشورت مأمور بها سؤال نموده بوديد از مشورت
مقصود آنست كه آراء نفوس متعدّده البتّه بهتر از
رأی واحد است نظير قوّت نفوس كثيره البتّه اعظم
از قوّت شخص واحد است لهذا شور مقبول درگاه
كبريا و مأمور به و آن از امور عاديّه شخصيه گرفته
تا امور كلّيّه عموميّه مثلاً شخصی را كاری در پيش
البتّه اگر با بعضی اخوان مشورت كند البتّه تحرّی
و كشف آنچه موافق است گردد و حقيقت حال
واضح و آشكار شود و همچنين ما فوق آن اگر اهل
قريه‌ئی بجهت امور خويش با يكديگر مشورت نمايند
البتّه طريق صواب نمودار شود و همچنين هر صنف
از اصناف مثلاً اهل صنعت در امور خويش
با يكديگر مشورت نمايند و تجّار در مسائل تجاريّه
مشورت كنند خلاصه شور مقبول و محبوب در هر
خصوص و امور امّا مشورت مجلس شور سياسی
عمومی ملكی و ملكوتی يعنی بيت عدل آن بانتخاب
عمومست و آنچه اتّفاق آراء يا اكثريّت آراء در آن
شوراء تقرّر يابد معمول به است اكنون بيت
عدلی در ميان نه محافل روحانی در اطراف تشكيل
شده است كه اينها در امور امريّه مانند تربيت
اطفال و محافظه ايتام و رعايت عجزه و نشر نفحات اللّه
شور نمايند اين محفل روحانی نيز باكثريّت آراء
انتخاب شود و امّا تجديد انتخاب و تعيين مدّت راجع
ببيت عدل عمومی است كه جميع بهائيان عالم انتخاب
كنند زيرا آنچه نصّ قاطع نه بيت عدل عمومی
قراری در آن خواهند داد حال چون تشكيل بيت
عدل عمومی ميسّر نه قرار شد كه محافل
روحانی امريكا را در مدّت هر پنج
سال تجديد انتخاب نمايند
        ع ع
