
هُو اللّه
ای پروردگار اين عزيزان ذليل سبيل تو گشتند و اين مه رويان
در راه محبّتت به خون آغشتند هر سينه ای مانند آينه پاره پاره گشتند
و هر دلی از آب و گِل آزاده شرحه شرحه شده سرهای بزرگوار در زير
پايهای جهّال پايمال شده حنجر نورانی به خنجر نفوس ظلمانی آزرده گشته
و قلوب رحمانی به سهام شيطانی خسته گرديده اين نفوس نفيسه
در دست هر خسيسی گرفتار شده و اين وجوه نورانيّه به غبار طغيان
مظاهر شيطانيّه افسرده گشته  ای پروردگار از آن جام سرشار
قطره ای نثار فرما و از آن گلشن فدا نفحه ای به مشام من آر تا
منجذب آفاق گردم و سرگشته و سودائی آن جمال پر انوار شوم و جان و روان
قربان نمايم .    ع ع
