
                   هُو اللّه
ای ورقه محترمه،  از صعود من ادرک لقاء ربّه محزون و
پريشان مباش  و آه و فغان منما زيرا اميدورايم که کلّ
بفضل و عنايت اسم اعظم در آن محفل نورانی و مجمع رحمانی
بزم تجلّی مجتمع شويم  در خصوص رمس معطّر آنمقرّب
درگاه کبريا مرقوم نموده بوديد محزون مباش باحسن طراز
بناء و تعمير خواهد گشت  آنچه از قلم ميثاق صادر يقين بدان
محقّق و ظاهر خواهد شد  و بعد از بنيان عبارت حجر قبر
ارسال خواهد شد  در خصوص مدرسه بنات مرقوم نموده
بوديد آنچه از پيش مرقوم شده است همان حقّ است تا
دوشيزگان در مکاتب و مدارس عرفان تربيت نشوند
و تعلّم علوم و معارف ننمايند و تحصيل بدايع و صنايع لازمه
نکنند و بتربيت الهيّه تربيت نشوند حال انتظام نيابد  زيرا
روزی آيد که اين بنات امّهات گردند  و اوّل مربّی اطفال
امّهاتند که تأسيس فضائل در طينت کودکان نمايند و
تشويق و تحصيل بکمالات نمايند و آداب انسانی بياموزند
و از رذائل تحذير نمايند  و بعزم و ثبات و تحمّل مشقّات و
تحصيل ترقّيات تشويق نمايند  لهذا بايد نهايت اهتمام
در تربيت بنات کرد اين مسئله بسيار مهمّ است و بايد در
تحت اداره محفل روحانی ترتيب و تنظيم يابد  حضرت ايادی
ابن ابهر و دکتور مودی در خصوصات مدارس مرقوم نموده
بودند جواب مکمّل ارسال شد و البتّه تا بحال رسيده کنيزان
عزيز الهی البتّه در ترويج مدارس بنات نهايت همّت را مبذول
خواهند داشت  و اين همّت در ملکوت الهی سزاوار هزار
      تحسين است  و عليک البهآء الأبهی  ع‌ع
