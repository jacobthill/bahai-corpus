                                                          
هو الله
ای دوستان صادق اسم اعظم، در قرآن از خصائص اهل ايمان انفاق منصوص است و يجاهدون باموالهم و انفسهم نازل گشته. الحمد للّه شما به آن موفّق شديد علی‌الخصوص در اين مورد به بازماندگان شهدا که در نهايت مظلوميّت در پنجه اعدا هستند. اين انفاق به جهت بقايای نفوسی که به نهايت تضرّع و ابتهال و انجذاب به ملکوت جمال به مشهد فدا شتافتند و مال و جان فدا نمودند و جام شهادت کبری نوشيدند اين عمل سبب قربيّت درگاه کبريا گرديد. عن‌قريب برکت کلّی از برای منفقين حاصل شود و الطاف و عنايت حقّ شامل گردد و عليکم البهآء الأبهی. ع ع
