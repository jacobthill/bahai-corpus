
                   هُو اللّه
ای ورقه موقنه،  در کور مسيحائی و دور عيسوی بعد از
صعود روح وجود بمقام محمود جميع ياران و دوستان پريشان
شدند مگر امه ای از اماء رحمن که نام مبارکش مريم مجدليّه
بود و مجدل دهکده حقيری است در ساحل درياچه طبريّه
سبحان اللّه اين ورقه با وجود آنکه اهل مقنعه و دهکده بود
به چنان روح تأييدی موفّق گرديد که مشاهير رجال عاجز
گردند و سبب ثبوت و رسوخ و استقامت و سکون جميع
موحّدين گرديد  و تا بحال قدر و منزلت اين ورقه مستور
حال واضح و مشهود گرديد  اين ربّة الجمال بقوّتی ظاهر
شد که سرور اَبطال رجال گرديد  پس شما ای ورقات
از خدا بخواهيد که در اين دوره اعظم چنان موفّق شويد
که طنين آن توفيق در ايوان عالم بلند شود و بملکوت رسد
                                                 ع‌ع
