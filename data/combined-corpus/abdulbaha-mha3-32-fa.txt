
بهجه عکّا ٢٥ حزيران ١٩١٩
ژاپان توکيو بواسطه امة اللّه مس اگنس الکسندر ايکوموشيزوکی   
هو اللّه
 ای دختر عزيز، نامه تو رسيد و بکمال سرور قرائت گرديد که
الحمد للّه در ژاپان نور محبّة اللّه درخشيده و شمعی مانند تو روشن
گرديده که قلبت از صهبای محبّة اللّه لبريز است و روحت
شور‌انگيز است و مانند نهال نورسته از رشحات سحاب
عنايت تر و تازه و در نشو و نمائی. اميدم چنانست که بزودی
گل و شکوفه نمائی و ميوه تر ببار آری شبان حقيقی يقين است
باغنام مهربان است و در نهايت رأفت و رحمت و مواظبت است
اين امريست طبيعی لهذا مطمئن باش هميشه منظور نظری
و مشمول بتوجّهات قلبيّه. اهل ژاپان مانند زمينی ميمانند که
قرون و اعصار بر آن باران نباريده از ريزش سحاب حتّی شبنم
بی نصيب مانده‌اند البتّه بسيار تشنه است حال بايد شما دهقان
الهی گرديد و آن زمين تشنه را بماء تعاليم الهی سيراب نمائيد
تا فيض برکت آسمانی رخ بگشايد و گلهای حقيقت
و رياحين فضائل انسانيّه برويد و آن سر زمين
بهشت برين گردد و عليک التّحيّة و الثّناء	ع‌ع  حيفا ١٩١٩
