                                                             
هو اللّه
ای ثابت بر عهد و ميثاق نامه‌ات رسيد. چون فرصت بسيار کم است مختصر مرقوم می‌گردد. داود دو داود است يکی پيش از حضرت موسی و يکی بعد از حضرت موسی و روش و مشرب و مذاقشان مطابق لهذا حضرت اعلی داود را قبل از موسی فرموده‌اند مقصود داود اوّل است. نظير اسمعيل که متعدّد است. يکی اسمعيل پسر ابراهيم و ديگری اسمعيل که از انبيای بنی‌اسرائيل است و در قرآن مصرّح. و از برای منسوبين و متعلّقين آن جناب حرم و والده و پدر حتّی اجداد و امّهات امّهات طلب مغفرت شد.
ای ايزد مهربان خويش و پيوند لهراسب را از زندان اين جهان نجات دادی به ايوان گشتاسب برسان که مقرّب درگاه کبرياست و از اجلّه انبيا. ای بخشنده روی‌های فرخنده اين جمع را در ملکوتت درخشنده فرما و مانند مهر و ماه تابنده کن و عليک البهآء الأبهی. عبدالبهاء عباس ٢٢ رمضان ١٣٣٧.
