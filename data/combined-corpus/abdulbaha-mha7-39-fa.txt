
                      هُو اللّه
ای امة اللّه المبارکه،  اشعار بديع ملاحظه گرديد که بابدع
الحان از حنجر روحانی آنورقه نورانی صادر فی الحقيقه مانند
طيور فردوس و آهنگ مرغان حظيرة القدس در نهايت
جذب و وله صدور يافته  عبدالبهاء را نهايت سرور
در آنست که ملاحظه نمايد ورقاتی چند از کنيزان جمال
مبارک تربيت شده‌اند که جواهر مجرّدند و مطّلع بر سرائر
وجود در ستايش و نيايش و پرستش اسم اعظم آهنگی بلند
نمايند که اهل جوامع و صوامع ملکوت را بوله و انجذاب
آرند  منظوماً و منثوراً ترتيل مناجات کنند و ترنيم نغمات
آيات بيّنات . اميدوارم که تو يکی از آنان باشی و دُر پاشی
و همواره بغزلخوانی مشغول گردی  و در محامد و نعوت الهيّه
ترانه آغاز کنی  و عليک التّحيّة و الثّنآء  ع‌ع
