 
هُو الابهی
ای پروردگار عبدالبهاء خاکسار را به خدمت ابرار موفّق فرما
و اين بنده بی سر و پا را به عبوديّت احرار مؤيّد کن تا در انجمن عالم به نور محبّتت
روشن گردد و چنان اشراقی نمايد که ظلمت کلفت زائل گردد و حقيقت
الفت رخ بگشايد آفاق انسانی نورانی گردد و صلح و سلام و آشتی
و فلاح فيض رحمانی شود وحدت اصليّه جمال بنمايد و روابط قديمه شاهد
انجمن عالم گردد هر يک ديگری را جان فشان شود و هر فرد سائر افراد
را قربان گردد کلّ در ظلّ عبوديّتت در آيند و از بحر احديّتت نصيب برند
آيات مُصحف توحيد شوند و رايات لشکر تجريد گردند تا جهان فانی 
نمونه عالم باقی شود و فرح و شادمانی جلوه عالم انسانی . ع ع
