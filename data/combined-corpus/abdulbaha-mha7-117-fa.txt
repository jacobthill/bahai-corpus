
                    هُو الأبهی
ايّتها الورقة الطّيّبة النّاطقة بذکر اللّه،  آنچه از حنجره
روحانی آن طير گلشن انجذاب ظاهر بسمع قبول واصل
و در حرم عزّ تقديس بالحان بديع تلاوت شد عبرات
از چشمان جاری گشت و زفرات از قلوب بلند شد
آتشی بدل و جان سکّان حرم رحمن افکند و شعله‌ئی بفؤاد
و اکباد طائران هوای يزدان انداخت آه و فغان
بلند شد و ناله و حنين برافراخته گشت  ارکان وجود
متزلزل شد و کينونت شهود مضطرب گشت چه که حکايت
مصيبت عظمی نمود و شکايت از رزيّه کبری کرد ای ورقه
ناطقه لسانرا بستايش پروردگار بی‌نياز بگشا که در اين رياض
احديّه محشور شدی  و بذکر مالک بريّه ناطق گشتی و در
اين فردوس اعظم جذب و شوق و وله و انجذاب داخل
شدی  و البهآء عليک و علی اخويک الّذين انفقا حياتهما
              فی اعلاء کلمة اللّه  ع‌ع
