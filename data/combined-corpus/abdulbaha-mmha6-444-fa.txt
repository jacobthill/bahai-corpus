                                                             
هو الله
ای امين عبدالبهآء نامه واصل گرديد. آنچه مرقوم نموده بودی حقّست. اگر کلّ به سيرت تو عمل می‌نمودند جميع رخنه‌ها سدّ می‌شد و جميع زخم‌ها التيام می‌يافت. از ثبوت و رسوخ جميع احبّای الهی مرقوم نموده بودی. فی‌الحقيقه چنانست. در اين دور ميثاق نفوسی مبعوث شدند که مانند جبال راسياتند، در نهايت ثباتند و شب و روز در فکر انتشار آيات بيّنات. اين نفوس جنود ملکوت ابهی و مقرّبين درگاه کبريا بوده و هستند و انّ جندنا لهم الغالبون هستند.
در خصوص ملک حضرت ثمره مرقوم نموده بوديد. البتّه شما و جميع ياران الهی بکوشيد که ميانه او و محتشم‌نظام صلح بدهيد. اين مسئله مهمّ است. همّت نمائيد و عليک البهآء الأبهی. ع ع
