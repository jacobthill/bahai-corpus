                                                            
هو الابهی
ای ناطق به ذکر الهی در قرآن کتاب الهی از خصائص اهل توحيد کظم غيظ بيان فرموده چنانچه می‌فرمايد الکاظمين الغيظ و العافين عن النّاس و اللّه يحبّ المحسنين. هرچند اين مقام عظيم است و حصولش صعب و عسير امّا اهل بها را روحی لهم فدا شأن ديگر است و مقامی ديگر. منتهای آمال و آرزويشان فدای جميع شئون است به جهت حيات عالم و احيای شعوب و قبائل امم. چون سالک به اين مقام بلند اعلی رسد اوّلاً غيظی از برای او حاصل نشود که کظم نمايد و خودی خود موجود نماند که عفو کند لکن اين جواهر وجود و لآلی خزائن ربّ ودود هنوز در پس پرده غيرت حقّ پنهانند عن‌قريب کشف نقاب و رفع حجاب نمايند و البهآء عليک. عبدالبهاء ع
