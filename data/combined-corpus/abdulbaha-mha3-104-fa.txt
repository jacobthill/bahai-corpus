
 اسلامبول احبّای الهی عليهم بهاء اللّه الابهی   
هو اللّه
ياران مهربانا چندی پيش نامه‌ئی در نهايت اشتياق تحرير
و ارسال گرديد حال نيز بتکرار بيان اشتياق ميشود احبّای
اسلامبول هر چند معدودی قليل هستند ولی الحمد للّه مانند کوکب
ثريّا مجتمع و نجوم روشنی هستند در اين ايّام آن خطّه استعداد
عظيمی دارد اگر نفسی از عقلا بر تعاليم الهی اطّلاع يابد و منجذب
گردد نتائج عظيمه بخشد زيرا تعاليم جديده روح اين عصر و نور
اين قرن است از جمله تحرّی حقيقت است که هادم بنيان تقاليد
است، از جمله وحدت عالم انسانيست که جميع بشر اغنام الهی و خدا
شبان مهربان و بجميع اغنام خود در نهايت الطاف، و از جمله صلح
عموميست و اين علاج فوری هر مرض در اين عصر نورانی، و از
جمله دين بايد سبب الفت و محبّت گردد اگر چنانچه سبب بغض
و عداوت شود ثمری ندارد، از جمله تطبيق علم و عقل و دين،
از جمله ترک تعصّبات دينيّه و تعصّبات مذهبيّه و تعصّبات جنسيّه
و تعصّبات ترابيّه و تعصّبات سياسيّه است، از جمله عدل و مساوات
بلکه مواسات اغنيا با فقرا از روی طوع و رغبت نه جبر و شدّت،
از جمله مسئله اقتصاد و اين مفصّل، و از جمله مساوات رجال و نساء
باستثناء در بعضی مسائل، از جمله عدل و حقّ، از جمله توحيد لسان،
از جمله تعليم عمومی، از جمله تأييد روح القدس و امثال ذلک.
اين تعاليمی است که روح اين عصر است و سبب سرور قلوب خير
خواهان عالم انسانی. باری ای ياران مهربان، وقت جانفشانيست
و زمان خير خواهی عموم انسانی بهدايت نفوس بکوشيد چه که
موهبتی اعظم از هدايت نه و عالم انسانی بدون اين عنايت عالم
درندگی و حيوانيست و در ظلمت ابدی نور هدايت است که
جهانرا روشن نمايد، باران هدايت است که خارستان را گلشن
کند، رشحات ابر رحمت است که کوه و صحرا را سبز و خرّم
گرداند. بايد هر يک دهقانی ماهر و باغبانی کامل باشيد
و مانند دريا بجوشيد و بخروشيد و دُرّ و گوهر
بيفشانيد و عليکم البهاء الابهی حيفا ٩ آب ١٩١٩ ع‌ع
