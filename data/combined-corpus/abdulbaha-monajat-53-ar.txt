
			هُوالله
ای پروردگار  ياران را کامکار کن و به عبوديّتت همدم و 
دمساز فرما قلوب را نورانی فرما و وجوه را رحمانی کن تا
بنيان محبّت و مهربانی در عالم انسانی تأسيس گردد و نوع بشر
به يکديگر مفتون ومهر پرور گردند شرق دست در آغوش غرب 
نمايد فرنگ بی درنگ سبيل محبّت پويد ترک تاجيک را
همدم داند و هم آغوش و مهربان شمرد کلّ با هم در نهايت
الفت و يگانگی معاشرت و مصاحبت نمايند بيگانگی نماند
ذکر اغيار نشود و همدگر را آشنا و يار و غمگسار گردند ای پروردگار
اين شب تار را روز روشن فرما و اين بغض و عداوت بين ملل را 
به انس و محبّت مبدّل کن تا عالم آفرينش آسايش يابد و جهان
پر غرور از عالم الهی نصيب موفور جويد توئی مقتدر و توانا 
و توئی بخشنده و درخشنده و بينا .    ع ع 
