
                      هُواللّه
ای ثابت بر پيمان، هر چند از پيش نامه نگاشته گشت
و نهايت محبّت فوران يافت باز بياد تو دمساز گشتم و بدرگاه
احديّت عجز و نياز آرم که ای خداوند بی انباز اين حقيقت
مبتهله را مانند شمع روشن کن تا در هر جمع بذکر تو مشغول
گردد نور هدی برافروزد و در انجمن رحمن مانند سراج
بسوزد و بياران نور بخشد ای خداوند روحی در دلها بدم
که همدم تو گردند و شوقی در قلوب بينداز که بذکر تو
دمساز شوند جانها را شور و ولهی ده و دلها را وجد و طربی
بخش که هر دم روحی تازه يابند و بسروری بی‌‌اندازه رسند
ای خداوند مهربان ياران را روح و ريحان بخش و تأييدی
آسمانی فرما تا تشنگان را سلسبيل هدايت دهند و گمگشتگانرا
بسبيل عنايت دلالت کنند توئی مقتدر و توانا و شنونده
و بينا باری مقصد آنست که در جميع احوال بمحبّت جمال
ذوالجلال پر شعله شوی و مانند لمعه طور پرتو نوری بخشی
اينست شادمانی آسمانی و کامرانی رحمانی و عليک التّحيّة و الثّنآء   ع ع
