
هُو اللّه
پاک يزدانا بينائی و شنوا و مقتدری و توانا صيت نبأ عظيم
در جميع اقاليم منتشر و پرتو شمس حقيقت در کلّ آفاق ساطع و باهر
ياران در نهايت روح و ريحان و دوستان منجذب روی آن مه
تابان زبانها به ذکرت همدم و قلوب به نفحات قدست مستبشر
دمبدم رويها همه سوی تو و دلها اسير کوی تو و جگر ها تشنه جوی
تو ندای اسم اعظمت زلزله در آفاق انداخته و قوّت کلمه اتمّت
علم بر شرق و غرب افراخته مقبلان کلّ در نهايت تبتّل و ابتهال
و مؤمنان در کمال تضرّع به ملکوت جمال  پروردگارا کلّ را تأييد فرما
و توفيق عطا کن تا سبب آسايش جهان آفرينش گردند و شرق و غرب
را آرايش بخشند  سبب الفت و اتّحاد عالم گردند و خادم نوع بشر
شوند جميع امم را به جان و دل دوست حقيقی گردند و کافّه اديان را
در نهايت روح و ريحان يار روحانی شوند ظلمات بيگانگی محو کنند
و آواز يگانگی در جهان منتشر فرمايند خداوندا کلّ را در پناه خويش پناه
ده و به الطاف بی پايان شادمان و کامران فرما توئی مقتدر و توانا 
و توئی بيننده و شنوا.  ع ع
