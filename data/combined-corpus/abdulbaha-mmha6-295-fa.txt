                                                               
هو الابهی الابهی
انين و حنين قلب و لسان آن مشتعل به نار محبّة اللّه به ساحت اقدس در افق اعلی و ملکوت ابهی واصل و لحظات اعين رحمانيّت در جميع شئون حاصل و شامل. مطمئن به الطاف الهيّه بايد بود و بر امر ثابت و مستقيم. در جميع الواح الهيّه ذکر افتتان و امتحان کلّی وارد و همچنين ذکر ناعق مذکور و مثبوت و همچنين می‌فرمايد چون شمس غروب نمايد طيور ليل در حرکت و جولان آيند. پس احبّای الهی بايد در نهايت انتباه و تيقّظ باشند که اگر نعيب و نعيقی بلند شود و طيور ليل به پرواز آيند چون شهاب ثاقب راجم شياطين باشند و چون نور مبين رسواکننده ضالّين و مبتدعين گردند. از کثرت تلاوت آيات و خطب و مناجات لابدّ بعضی از فقرات در ذهن و حفظ انسان می‌ماند. چون چيزی مرقوم نمايد آن عبارات به خاطر آيد و مرقوم کند ليکن بعضی ساده‌دلان همچو گمان برند که اين نبعان از قلب است و جاری در چشمه جان. اين اوهام ايشان را در مخاطرات عظيمه اندازد لهذا بايد احبّای الهی ملتفت باشند و به نصايح مشفقانه اينگونه اشخاص را بيدار نمايند که مبادا در حصن حصين امر وهنی وارد آيد و رخنه‌ای حاصل گردد چه که اخبارات جمال قدم البتّه کلّ ظاهر و محقّق گردد. در ايّام اخير ذکر بيانات مبارک در اين خصوص بود. از الطاف الهيّه اميدواريم که هر يک از احباب سدّ محکمی باشند مقابل هجوم يأجوج و مأجوج هوی و السّلام علی من اتّبع الهدی. ع ع                 
