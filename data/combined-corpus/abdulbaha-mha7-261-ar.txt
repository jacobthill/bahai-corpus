
                   هُو الأبهی
ای امة الله،  نامه‌ات در اين مقام وارد و ملاحظه گرديد
تبتّل و تضرّع بود و توجّه و تذکّر  اليوم عظمای رجال غافل
و تو آگاه  و علمای اقوام و ملل کور و تو بينا و با انتباه اقويا اضعف
ضعفا گشتند و توانايان نا توان شدند و امآء رحمن مرد ميدان
اين چه فضل است و اين چه احسان  منّت حيّ قيّوم را سزا است
که نساء را باقبال فخر رجال فرمود و امآء را بقوّت ايمان غالب
بر ابطال. ميدان نطقی فصيح بخشيد و بيانی بليغ قلبی روشن عطا
فرمود و صدری ملهم جانی پر بشارت داد و وجدانی در نهايت لطافت
و نورانيّت  له الفضل و له الجود له الاحسان علی کلّ موجود
امة اللّه زهرا و امة اللّه فاطمه و امة اللّه راضيه را تکبير ابدع ابهی
ابلاغ داريد و همچنين جناب سليل علی اکبر و جناب آقا محمّد را
از قِبَل اين عبد نهايت اشتياق ابلاغ داريد بگوئيد غم مخور محزون
مباش جمال قدم روحی لأحبّائه الفدا را از وطن و شهرها
اخراج نمودند اگر من و شما را نيز اخراج نمايند ضرری ندارد
تأسّی بحضرت مقصود نموديم و از کأس بلای او چشيديم و البهآء
                   عليک  ع‌ع
