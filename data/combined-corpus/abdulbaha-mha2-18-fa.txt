
          هو الله
ای ياران عبدالبهاء حمد خدا را كه اين زندانرا بهر
ياران ايوان فرمود و اين سجن اعظم را گلشن الطاف
جمال قدم كرد هر چند مسجون و محصور ولی الحمد
للّه هر يك از ياران الهی مانند سيّد حصور جانفشانيم
و شادمان قربانيم و كامران خون خويش سبيل كنيم
و رضای ربّ جليل جوئيم زهر را شهد يابيم و تلخ را
شيرين شماريم مشام از نفحات قدس معطّر است
و ديده از پرتو ملكوت ابهی منوّر و قلوب در تبتّل
هر شام و سحر و متضرّع بآستان جليل اكبر كه ای
پروردگار آمرزگاری و ای كردگار بزرگواری پس
ياران مشتاق را بهره‌ئی از اشراق ده و عشّاق روی
خويش را پرتوی از دلبر آفاق بخش آوارگان باديه
هجرانرا بحريم وصال در آر و گمگشتگان صحرای
فراقرا محرم حرم وصال كن عاشقانرا از حرمان
نجات ده و آشفتگان را در بزم قرب سر و سامان بخش
صامتانرا ناطق كن و قانطانرا اميدوار فرما بيگانگانرا
آشنا كن و محرومانرا محرم راز فرما مخمودانرا بر افروز
و منجمدانرا بنار محبّت بسوز طريق هدی بنما و ابواب
ملكوت ابهی بگشا بنيان حسد و بغضا بر انداز ايوان
محبّت و وفا بر ‌افراز و بيچارگانرا چاره ساز ای دلبر
مهربان هر بينوائی سر گشته كوی تو و هر مرغ بی
پر و بالی گرفتار موی تو و هر سر گشته و سر گردانی
ناظر بسوی تو و هر سوخته دلی تشنه جوی تو
و جهانيان هر چند غافلند ولی بجان در گفتگوی تو
ندانند و نشناسند نجويند و نپويند ولی مستحقّ
الطافند و سزاوار عنايت و اعطاف ای كريم نظر
باستعداد هر سقيم مفرما بفضل عميم معامله كن و بنور
مبين هدايت فرما ياران خويش را ياوری كن
و عاشقان ملكوت جمالرا بشارت وصال ده
و دردمندان عشق را درمان دل و جان بخش
هر يك را بر خدمت آستانت موفّق كن و در زمره
راستان در آر و از دوستان راستان كن توئی مقتدر
و توانا و توئی بخشنده و درخشنده و تابان.
ای ياران روحانی من جناب اسحق خان با چشمی
گريان و دلی سوزان و كبدی بريان خواهش تحرير
نامه نموده و رجای اثر اين خامه فرموده و فی الحقيقه
دوستان را سر بآستان است و يارانرا بنده و پاسبان
با رخی افروخته و دلی سوخته ذكر احبّای الهی نمايد
و طلب تأييد نامتناهی فرمايد و عبدالبهاء را بعجز
و زاری در درگاه حضرت احديّت مجبور نمايد
تا بملكوت ابهی بگريم و بزارم و باحبّای الهی نامه نگارم
و از آستان اسم اعظم محبّانرا عون و عنايت طلبم
   ای ياران هزاران شكر آندلبر مهربانرا
سزاوار كه مؤمنانرا چنين با يكديگر مهربان فرموده
و مشتاقانرا تعلّق دل و جان بخشيده تا توانيد با يكديگر
عشق ورزيد و همدگر را پرستش نمائيد و با بيگانگان
نيز آميزش نمائيد و هر ملحد عنوديرا پرورش نمائيد
و فضل و بخشش شايان و رايگان فرمائيد اين است
مسلك اهل بهاء اينست روش ثابتان بر ميثاق اينست
صفت عاشقان دلبر آفاق اينست سمت منجذبان
ملكوت اشراق. اميدوارم كه مانند شمع بر ‌افروزيد
و بمثابه نار موقده الهيّه پرده اوهام و ظنون مقلّدان
اهل فنون بسوزيد زيرا در اين ايّام بعضی از بيفكران
چنان گمان كرده‌ند كه فنون مخالف حقائق و معانی
منزله از ربّ بيچون است و حال آنكه آنچه بوحی
الهی نازل حقيقت واقع و آنچه از مسائل فنيّه و افكار
فلاسفه مخالف نصّ صريح كتاب است آن نقص
در فنون و علوم است نه در حقائق و معانی مستنبطه
از جمال معلوم چنانكه در قرآن آياتی مصرّح نازل
كه مخالف آراء حكميّه و مسائل فنيّه و قواعد رياضيّه
اهل فنون آن عصر بود لهذا همچو گمان شد كه اين
نصوص الهيّه خلاف واقع زيرا مخالف قواعد فنيّه
رياضيّه مسلّمه در آفاق بود و در آنزمان مسائل رياضيّه
بتمامها مؤسّس بر قواعد بطلميوسيّه بود و مجسطی
در جميع اقاليم مسلّم جميع اهل فنون بود و مبنای رصد
بطلميوس بر سكون ارض و حركت افلاك بود
و نصوص قرآنيّه چنانچه ميفرمايد "و كلّ فی فلك
يسبحون" مخالف آن و همچنين از اساس رصد
بطلميوس آفتاب را حركت فلكی قائل و نصّ قرآن
آفتابرا حركت محوری ثابت چنانچه ميفرمايد
"و الشمس تجری لمستقرّ لها ذلك تقدير العزيز العليم" 
ولی بعد از آنكه اصحاب فنون و رياضيّون هزار سال
تدقيق كردند و تحقيق نمودند و آلات و ادوات
راصده ايجاد كردند و رصد نجوم نمودند واضح
و مشهود شد و ثابت و محقّق گشت كه نصّ صريح قرآن
مطابق واقع و جميع قواعد بطلميوسيّه باطل "انّ فی
ذلك لعبرة لأولی الالباب" سبحان اللّه بعضی اهل
معارف اروپا را گمان چنين كه دين مخالف علم و معارض
آن بلكه نعوذ باللّه سبب استيلاء جهل بر جميع
مردمان زيرا گويند كه علم را دليل و برهان و دين را
نه اساسی نه بنيان و حال آنكه دين الهی مروّج علم است
و مؤسّس فنون و مبيّن مسائل و شارح حقائق چنانكه
قوم عرب در نهايت جهالت بودند بلكه كور و كر و بمثابه
بهائم در جزيرة العرب برحلة الشتاء و الصيف مألوف
و باقبح اعمال و اشنع عادات موصوف چون جمال محمّدی
از افق يثرب و بطحاء جلوه نمود دين اللّه چنان قدرت
و قوّتی بنمود كه در اندك زمانی اين اقوام جاهله در جميع
علوم و فنون سرحلقه دانايان شدند و نواقص علوم
و فنون فيلسوفانرا اكمال نمودند و همچنين در جميع
مراتب ترقّی باوج اعلی رسيدند چنانكه بغداد مركز
علوم شد و بخارا مصدر فنون گشت و علم چنان
رايتی در اندلس بلند نمود كه جميع دانايان اروپ در مدارس
قرطبه و كوردوفان آمده اقتباس انوار علم را از مشكاة
مدارس اسلام مينمودند از آنجمله جوانی از اهالی
اروپ در مدارس كوردوفان از ائمّه دين اسلام تحصيل
علوم و فنون نمود و چون باروپ مراجعت كرد
چنان جلوه‌ئی نمود كه او را در مدّتی قليله پاپ انتخاب
نمودند و بجميع اقاليم اروپا حكمران شد و اين تفاصيل
در تاريخ دريبار فرانساوی مذكور و تاريخ مذكور
مطبوع. باری اين بنصوص تاريخيّه مثبوت و همچنين
ملاحظه نمائيد كه قوم اسرائيل در بلاد مصر در نهايت
ذلّت و اسيری بودند و در صحرای جهل و نادانی
سرگردان چون حضرت كليم مهتدی بنار موقده
الهی گشت و از شعله طور لمعه نور مشاهده فرمود
بهدايت اسرائيل بر خاست آنقوم سر گشته و سر گردان
و اسير ظلم ستمگران و مخمود و محروم از جميع علوم
و فنون را بارض مقدّسه كشانيد و تاسيس دين اللّه
فرمود و بنصائح پرداخت و وصايای الهی مجری داشت
در اندك زمانی اسرائيل در جميع علوم و فنون ترقّی نمود
و آوازه اسرائيل بشرق و غرب رسيد و صيت دانائی
اقاليم عالم را بحركت آورد حتّی فلاسفه يونان اكثری
مانند سقراط و فيثاغورس بارض مقدّس شتافتند
و از اسرائيل تحصيل علوم و فنون نمودند و ببلاد يونان
شتافتند يونانيانرا دانا كردند و از خواب غفلت بيدار
نمودند اين بود كه فلاسفه يونان در علوم و فنون
آن صيت و شهرت يافتند حال با وجود اين دلائل
باهره و براهين قاطعه كه بنصوص جميع تواريخ امم
ثابت آيا انصافست كه كسی بر زبان راند كه دين
مخالف آئين معارف و علوم است استغفر اللّه من ذلك
عنقريب خواهيد ديد كه بهائيان در جميع علوم و فنون
سرحلقه دانايان گردند و كوس علم و دانشرا در اوج
    اعلی زنند مركز اكتشافات عظيمه شوند
     و مصدر اختراعات نامتناهی گردند
      و ليس ذلك علی اللّه بعزيز
      وعليكم البهاء الابهی
          ع ع
