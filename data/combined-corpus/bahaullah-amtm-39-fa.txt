 ﴿هو اللّه البهيّ الابهی﴾
     جواهر توحيد و لطائف تحميد متصاعد بساط
حضرت سلطان بيمثال و مليک ذوالجلالی است که
حقايق ممکنات و دقايق و رقايق أعيان موجودات را
از حقيقت نيستی و عدم در عوالم هستی و قِدَم ظاهر
فرمود و از ذلّت بُعْد و فنا نجات داده بملکوت عزّت
و بقا مشرّف نمود و اين نبود مگر بصرف عنايت
سابقه و رحمت منبسطه خود چنانچه مشهود است
که عدم صرف را قابليّت و استعداد وجود نشايد و فانی
بحت را لياقت کون و انوجاد نپايد * و بَعْد از خلق کل
ممکنات و ايجاد موجودات بتجلّی اسم يا مختار انسان را
از بين أمم و خلايق برای معرفت و محبّت خود که
علّت غائی و سبب خلقت کائنات بود اختيار نمود
چنانچه در حديث قدسی مشهود و مذکور است
و بخلعت مکرمت لقد خلقنا الانسان فی أحسن
تقويم و برداء عنايت و موهبت فتبارک اللّه أحسن
الخالقين مفتخر و سر افراز فرمود * زيرا کينونت
و حقيقت هر شئ را باسمی از اسماء تجلّی نمود و بصفتی از
صفات اشراق فرمود مگر انسان را که مظهر کلّ
اسماء و صفات و مرآت کينونت خود قرار فرمود
و باين فضل عظيم و مرحمت قديم خود اختصاص نمود
و لکن اين تجلّيات أنوار صبح هدايت و اشراقات
أنوار شمس عنايت در حقيقت انسان مستور
و محجوبست چنانچه شعله و اشعّه و انوار در حقيقت
شمع و سراج مستور است و تابش درخشش آفتاب
جهانتاب در مرايا و مجالی که از زنگ و غبار شئونات
بشری تيره و مظلم گشته مخفی و مهجور است * حال
اين شمع و سراج را افروزنده بايد * و اين مرايا و مجالی را
صيقل دهنده شايد * و واضح است که تا ناری مشتعل
ظاهر نشود هر گز سراج نيفروزد * و تا آينه از زنگ
و غبار ممتاز نگردد صورت و مثال و تجلّی و اشراق
شمس بی امس در او منطبع نشود و چون ما بين خلق
و حقّ و حادث و قديم و واجب و ممکن بهيچوجه
رابطه و مناسبت و موافقت و مشابهت نبوده و نيست
لهذا در هر عهد و عصر کينونت ساذجی را در عالم ملک
و ملکوت ظاهر فرمايد و اين لطيفه ربّانی و دقيقه
صمدانی را از دو عنصر خلق فرمايد عنصر ترابی ظاهری
و عنصر غيبی الهی * و دو مقام در او خلق فرمايد يک مقام
حقيقت که مقام لا ينطق الّا عن اللّه ربّه است که در حديث
ميفرمايد ﴿ لی مع اللّه حالاتٌ انا هو و هو انا الّا أنا أنا
و هو هو ﴾ و همچنين ﴿ قِفْ يا محمّد أنت الحبيب و أنت
المحبوب ﴾ و همچنين ميفرمايد ﴿ لا فرق بينک و بينهم
الّا انّهم عبادک ﴾ و مقام ديگر مقام بشريّت است
که ميفرمايد ﴿ ما أنا الّا بشر مثلکم و قل سبحان
ربّی هل کنتُ الّا بشراً رسولا ﴾ و اين کينونات مجرّده
و حقايق منيره وسايط فيض کليّه‌اند و بهدايت کبری
و ربوبيّت عظمی مبعوث شوند که تا قلوب مشتاقين
و حقايق صافين را بالهامات غيبيّه و فيوضات لا ريبيّه
و نسائم قدسيّه از کدورات عوالم ملکيّه ساذج و منير
گردانند * و افئده مقرّبين را از زنگار حدود پاک و منزّه
فرمايند تا وديعه الهيّه که در حقايق مستور و مختفی
گشته از حجاب ستر و پرده خفا چون اشراق آفتاب
نورانی از فجر الهی سر بر آرد و عَلَمِ ظهور بر اتلال قلوب
و افئده بر افرازد * و از اين کلمات و اشارات معلوم و ثابت
شده که لابدّ در عالم ملک و ملکوت بايد کينونت
و حقيقتی ظاهر گردد که واسطه فيض کليّه مظهر اسم
أُلوهيّت و ربوبيّت باشد تا جميع ناس در ظل تربيت آن
آفتاب حقيقت تربيت گردند تا باينمقام و رتبه که در
حقايق ايشان مستودع است مشرّف و فايز شوند *
اينست که در جميع أعْهاد و أزمان أنبياء و أولياء با قوّت
ربّانی و قدرت صمدانی در ميان ناس ظاهر گشته * و عقل
سليم هر گز راضی نشود که نظر ببعضی کلمات که معانی
آن را ادراک ننموده اين باب هدايت را مسدود
انگارد * و از برای اين شموس و أنوار ابتدا و انتهائی
تعقّل نمايد زيرا فيضی أعظم از اين فيض کليّه نبوده
و رحمتی اکبر از اين رحمت منبسطه الهيّه نخواهد
بود * و شکّی نيست که اگر در يک آن عنايت
و فيض او از عالم منقطع شود البتّه معدوم گردد لهذا
لم يزل ابواب رحمت حق بر وجه کون و امکان مفتوح
بوده و لا يزال امطار عنايت و مکرمت از غمام
حقيقت بر أراضی قابليات و حقايق و أعيان متراکم
و مفيض خواهد بود * اينست سنّت خدا من الأزل
الی الأبد * و لکن بعد از ظهور اين طلعات قدسيّه
در عالم ظهور و شهاده بعضی از نفوس و برخی از ناس که
گروهی بظلمت و جهل که ثمرات أفعال خودشان است
مبتلا گردند و گروهی بزخارف فانيه مشغول
شوند * و چون آن جمال غيبی جميع ناس را بانقطاع کل
و انفاق کل دعوت مينمايد لهذا اعراض نمايند و بايذا
و أذيّت دست درازی نمايند * و از انجائيکه اين
سلاطين وجود در ذرّ عما و عوالم أرواح بکمال ميل
و رغبت جميع بلايا را در سبيل حقّ قبول نمودند لهذا
خود را تسليم در دست اعدا نمايند بقسميکه انچه
بتوانند از ايذا و أذيّت بر أجساد و أعضاء و جوارح اين
کينونات مجرّده در عالم ملک و شهاده ظاهر سازند *
و چون مؤمنين و محبّين بمنزله أغصان و أوراق اين
شجره مبارکه هستند لهذا هر چه بر اصل شجره
وارد گردد البتّه بر فرع و أغصان و أوراق وارد آيد
اينست که در جميع اعصار اينگونه صدمات و بلايا
از برای عاشقان جمال ذوالجلال بوده و خواهد بود
و در وقتی نبوده که اين ظهورات عزّ أحديّه در عالم ملکيّه
ظاهر شده باشند و اينگونه صدمات و بلايا و محن
نبوده * و لکن اگر چه در ظاهر أسير و مقتول و مطرود
بلاد گشتند امّا در باطن بعنايت خفيّه الهيّه مسرورند *
و اگر از راحت جسمانی و لذّت جسدی مهجور ماندند
و لکن براحت روحانی و لذايذ فواکه معانی و ثمرات
جنّت قدسی ملتذّ و متنعّم گردند * و اگر ناس بديده
بصيرت ملاحظه نمايند مشهود شود که اين محن
و بلايا و مشقّت و رزايا که بر مخلصين و مؤمنين نازل
و وارد است عين راحت و حقيقت نعمت است *
و اين راحت و عزّت معرضين از حقّ نفس مشقّت
و عذاب و زحمت است زيرا که نتيجه و ثمره اين بلايا
راحت کبری و علّت وصول برفرف أعلی است
و پاداش و اثر اين راحت زحمت و مشقّت عظمی است
و سبب نزول در درک سفلی * پس در هيچ وقت
و أحيان از نزُول بلايا و محن محزون نبايد بود و از
ظهورات قضايا و رزايا مهموم و مغموم نشايد شد بلکه
بعروة الوثقای صبر بايد تمسّک جست و بحبل محکم
اصطبار تشبّث نمود * زيرا أجر و ثواب هر حسنه را
پروردگار باندازه و حساب قرار فرموده مگر صبر را
که ميفرمايد ﴿ انّما يوفّی الصّابرون أجرهم بغير حساب ﴾
آقا ميرزا اسمعيل را بکمال شوق و اشتياق طالب و ذاکرم
ان شاء اللّه هميشه در ظلّ عنايت حق ساکن
و مستريح باشی *
     مقصود از تحرير اظهار حبّ بود بر معانی
و لکن قلم و مداد هر دو بيگانه و شمع و پروانه خارج
از اين افسانه * معانی مکنونه باين افسانه نرسد چگونه
الفاظ از عهده بر آيد * رسوم عوالم روح رسمی تازه دارد
و اسمی بی‌اندازه * اسامی اين کور محدود و مراسم آن
کور مقدّس از دور و طور * پر معنوی برگشا
و جميع ممالک را چون برق طی کن * ميدان چشم را
وسيع نما و فضل لن يُری مشاهده کن * گِلْ در آب
اندازی غرق شود و گُلْ بر آب افکنی چون تاج بر
فرق آب قرار گيرد يعنی ظهور و بقا خوشتر از بطون
و فنا * و معنی ديگر ثقل حدود غرق نمايد پس بايد
از ثقل ملک فارغ شد و چون گُلْ در همين هيکل
بروجه ملک باقی ماند * آنچه در متن جناب مرقوم
فرمودند جايز نه * و لعمری بقا در اين ايّام محبوب
و فنا مردود *