
                     هُوالأبهی
يا امةالله الثّابته، نامه شما رسيد با نامه‌هائيکه در طيّ
نامه شما بود از اين جهت که فرصت ندارم بتحرير کلمه‌‌‌ئی
باختصار ميپردازم معذور بداريد از درگاه احديّت بنهايت
تذلّل و انکسار ميطلبم که همواره مورد صون و عون جمال
مبارک روحی لاحبّائه الفدا باشيد و همچنين خاندان
شما جناب سيّد عليمحمّد را غفران حضرت رحمن خواهم
و غريق فضل و احسان حضرت سيّد صادق فی الحقيقه
در محبّه اللّه سراجی بارق بود هميشه در نظر است او را علوّ
درجات خواهم بورقه مبتهله حرم عميد الاطبّاء از قبل
من پيام مهربانی برسان علی آقا بمصر رفته و تو در سفر
رشت فی الحقيقه کوشيدی اميدوارم که سيّد جلال
پرتوی از الطاف مليک جمال يابد انتخاب الذّاکرين
اميدوارم که مظهر تأييد ربّ العالمين گردد اگر بصر
ظاهر تو قدری فتور يافته از شافی حقيقی می‌طلبم که قوّت
بصيرت بيفزايد جناب دکتر يونسخان بنفحات الهی مأنوس
است مکاتيب جوف را مختصر جواب مينگارم به بنت
حضرت سينا و بنت آقا حسينعلی پيام مهربانی برسان و بگو
شکر کنيد خدا را موفّق بر آن شديد که بنات را درس اخلاق
می دهيد اين خدمت بعتبه مقدّسه الهيّه است معلّم
مدرسه تربيت را دعا مينمايم و اطفال را ترقّيات معنويّه
ميجويم امة اللّه روحيّه را پرتوی از الطاف ربّانی ميجويم
و جميع را صون و عون حضرت رحمانی می‌طلبم و ميرزا
ابراهيم خان را فيضی از برکت آسمانی طلبم و در تجارت ربح
و سودی خواهم اِنَّ مَعَ العُسرِ يُسراً. بوالده و همشيره ايشان
از قبل من نهايت مهربانی برسان و جناب ميرزا سليمان
ولد عزيز‌‌‌اللّه را از ربّ العّزة تأييد و توفيق خواهم تا اسباب
راحت از برای او مهيّا گردد و بوالده سلطان حبيب اللّه
خان امة اللّه المطمئنّه از قبل من پيام روحانی برسان
اميدم چنانست که موفّق بحسن خاتمه گردد و در کمال
ثبوت و استقامت ازين جهان بجهان ديگر شتابد سلطان
حبيب اللّه خان فی الحقيقه خالص است و نورانی و ثابت
است و رحمانی البتّه نظر عنايت شامل حال او گردد و
بجناب محمود محمود ماش‌زاده از قبل من نهايت محبّت
و مهربانی ابلاغ دار الحمدللّه که از بدايت جوانی مشام را
بنفحات رحمانی معطّر نمود و عون و عنايت شامل و الطاف
الهی در حقّ او کاملست و همچنين جناب حاجی محمّد خيّاط
   را از فيض بی پايان بهره و نصيبی نامتناهی خواهم
    و عليک و عليهم التّحيّة و الثّنآء  ٢٨ رمضان
 ١٣٣٩          عکّا بهجی عبدالبهاء  عباس
