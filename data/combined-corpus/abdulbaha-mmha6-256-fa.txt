
هو الله
ای ثابت بر پيمان در صريح قرآن می‌فرمايد من قتل مظلوماً لقد جعلنا لوليّه سلطاناً. مطمئن باش که عدل الهی انتقام از ظالمان گيرد و ستمکاران را به بلای عظيم گرفتار نمايد. يمهل و لا يهمل. مهلت می‌دهد لکن از ظلم و ستم نمی‌گذرد. انّ ربّک لبالمرصاد و لات حين مناص. امّا در خصوص حرکت شما به عشق‌آباد چه ضرر دارد. اميدواريم که در آنجا وسعت و تجارت بهتر حاصل گردد.
به جناب آقا محمّد ابراهيم سليل حضرت شهيد و بستگان چيزی مرقوم شد و ارسال می‌گردد. از فضل و عنايت الهيّه اميدوارم که اسباب راحت و آسايش فراهم آيد.
بگذرد اين روزگار تلخ‌تر از زهر 		بار دگــــر روزگــــار چــون شکــــر آيـــــد
اين نزاع و جدال و اختلاف در بين دولت و ملّت سبب خرابی ايران است. از خدا خواهم که ملّت اطاعت دولت نمايد و دولت عدالت ملّت فرمايد. انّ ربّی يؤيّد من يشآء علی ما يشآء و هو علی کلّ شیء قدير. شما محزون مباشيد مغموم مگرديد توکّل به خدا کنيد و توسّل به ملکوت اعلی جوئيد. در ايّام امتحان استقامت کنيد و از شدّت افتتان فتور مياريد. ارياح شديده درخت ضعيف را از ريشه براندازد ولی شجره ثابته راسخه را حرکت ندهد زيرا ريشه قوی دارد و متانت عظيمه می‌نمايد. ياران الهی بايد مانند جبال راسخه ثابت و برقرار باشند و در موارد بلا صبر اختيار کنند. از بلايای سبيل الهی شکرانه نمايند و سرور و شادمانی فرمايند و عليک البهآء الأبهی. ع ع
