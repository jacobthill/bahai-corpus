
                  هُو الأبهی
ای ورقه طيّبه ثابته راسخه صابره،  در اين کور اعظم بسا
نسآء که گوی سبقت و پيشی را از ميدان رجال ربودند و
بلقب فخر الرّجال از فم مطهّر ذی الجلال ملقّب گشتند من
گواهی و شهادت ميدهم که تو بر امر مبرم بثبوت  و رسوخی
قائم شدی که مظهره تحسين ملأ اعلی گشتی و مطلع الطاف
جبروت ابهی شدی  و از بدايت نشو و نمايت از ثدی عنايت
شير فضل نوشيدی  و از کوثر محبّت اللّه چشيدی و بعرفان
جمال قدم فائز گشتی  و بشرف لقا مشرّف شدی و در
ساحت اقدس حاضر آمدی  در جميع احيان آثار الطاف
بی‌پايان نسبت بتو ظاهر و عيان بود و عين عنايت متوجّه
بتو  پس شکر کن اين موهبت کبری را  و حمد کن اين مرحمت
عظمی را که در ملکوت ابهی ذکرت مذکور و در عتبه روضه
مقدّسه يادت مألوف  و در قلوب دوستان الهی خيرت
مطلوب هذا من فضل ربّک عليک و البهآء عليک و
علی ابنک الّذی صعد الی اللّه و علی بعلک الّذی فاز بالملکوت
           الأبهی يا امة اللّه  ع‌ع
