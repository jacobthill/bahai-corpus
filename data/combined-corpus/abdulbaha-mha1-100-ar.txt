
 هو اللّه 
ای دوستان الهی چون نيّر پيمان از مطلع اراده رحمن ساطع
و لامع گرديد اهل بصيرت حدّت نظر يافتند و مشاهده
آيات جليل اکبر نمودند و چون عاشق دل داده واله
و حيران جمال پيمان گشتند و در گلشن الطاف يزدان بمشاهده
گلهای معانی مسرور و مستبشر گرديدند ولی ضعيف
چشمان چون خفّاشان از شعاع ساطع پيمان افسرده و مانده
و مخمود گشتند يکی گفت اين پيمان شعاع است نه آفتاب
ديگری گفت چشمه کم آبست نه دريای آب ديگری
گفت وهم و سراب است و رؤيا و خواب باری هر يک
بغرض زمزمه نمود و دمدمه در سرّ خفا انداخت عنقريب
ملاحظه فرمائيد که اهل فتور کلّ خائب و خاسر و اهل
ثبوت با وجهی باهر و رخی روشن در هر انجمن محشور
گردند سبحان اللّه کلّ بيقين مبين ميدانند که حصن 
حصين قلعه ميثاق است و بنيان سائر عنقريب مهدوم
و خراب عاقبت آفتاب عهد چنان شرق و غرب را گرم
نمايد که اين خفّاشان چون اضعف موجود در ارض
معسور و محشور گردند و از حسرت و پشيمانی شب و روز
همدم ناله و فغان شوند و الحمد للّه ربّ العالمين ع‌ع 
