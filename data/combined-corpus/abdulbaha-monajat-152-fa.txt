
هُو اللّه
ای رحمن ای يزدان بنده ای هستم ضعيف و نحيف و
نا توان ولی در پناه فضل و موهبت تو پرورش يافتم و از ثدی عنايت
شير خوارم و در آغوش رحمتت در نشو و نمايم  ای خداوند هر چند
مستمندم ولی هر مستمندی به عنايت تو ارجمند است و هر توانگری
بی الطافت فقير و حاجتمند  ای پروردگار تأييدی فرما که
اين حمل اعظم را قدرت تحمّل ماند و اين عنايت کبری را محافظه
توانم زيرا قوّه امتحان شديد است و سطوت افتتان عظيم
کوه کاه گردد و جبل خردل شود تو آگاهی که در ضمير جز ذکرت نجويم
و در قلب جز محبّتت نخواهم بر خدمت احبّايت قائم نما
و بر عبوديّت آستانت دائم کن توئی مهربان و توئی خداوند کثير الاحسان . ع ع
