
                     هُو اللّه
ای دوستان حقيقی و کنيزان عزيزان الهی،  نامه‌ئيکه بواسطه
امة اللّه دکتور کلوک مرقوم نموده بوديد ملاحظه گرديد و از مضمون
نهايت سرور و خوشنودی حاصل شد زيرا دليل بر توجّه بملکوت
اللّه و انجذاب بمحبّت اللّه و تبتّل و دعا مينمود ياران و امآء رحمن
بايد خدمت بوحدت عالم انسانی و محبّت و الفت بين جميع بشر نمايند
جميع طوائف و اديان و مذاهب را بنهايت خلوص و خير خواهی
و محبّت و مهربانی معامله کنند و در فکر آن باشند که ثمره از شجره
وجود آنها حاصل گردد و هيچ ثمری اعظم از محبّت و الفت بجميع
بشر نيست  حضرت بهآءاللّه خطاب بعالم انسانی ميفرمايد
که جميع برگ يکداريد  و ثمر يکشاخسار  در اينصورت روابط قرابت
و اخوّت و اموّت و ابوّت در ميان جميع بشر ثابت و محقّق گشت  پس
بجان و دل بکوشيد که بموجب اين تعاليم حضرت بهآءاللّه روش
و سلوک نمائيد هر مظلومی را ملجأ و پناه باشيد  و هر مغلوبی را
دستگير و مجير توانا  هر مريضی را طبيب حاذق باشيد و هر مجروحی را
مرهم فائق شويد هر خائفی را پناه امين گرديد  و هر مضطربی را
سبب راحت و تسکين هر مغمومی را مسرور نمائيد و هر گريانی را
خندان کنيد هر تشنه را آب گوارا شويد  و هر گرسنه‌ئی را مآئده آسمانی
گرديد هر ذليلی را سبب عزّت شويد  و هر فقيريرا سبب نعمت
گرديد  زينهار زينهار از اينکه قلبی را برنجانيد زينهار زينهار که نفسی را
بيازاريد زنهار زنهار از اينکه با نفسی بخلاف محبّت حرکت و سلوک
کنيد زنهار زنهار از اينکه انسانی را مأيوس کنيد  هر نفسی که سبب
حزن جانی و نوميدی دلی گردد اگر در طبقات زمين مأوی جويد
بهتر از آنستکه بر روی زمين سير و حرکت نمايد  و هر انسانی
که راضی بذلّت نوع خويش شود البتّه نابود شود بهتر است  زيرا
عدم او بهتر از وجود است  و موت بهتر از حيات  پس من شما را
نصيحت مينمايم تا توانيد در خير عموم کوشيد و محبّت و الفت در
در کمال خلوص بجميع افراد بشر نمائيد تعصّب جنسی و وطنی و دينی
و مذهبی و سياسی و تجاری و صناعی و زراعی جميع را از ميان برداريد
تا آزاد از جميع جهات باشيد و مشيّد بنيان وحدت عالم انسان
جميع اقاليم اقليم واحد است و تمام ملل سلاله ابو البشر اين تنازع
بقا در بين گرگان درنده سبب اين نزاع  و حال آنکه عرصه زمين
وسيع است و خوان نعمت پروردگار ممدود در جميع اقاليم  و عليکم
                  البهآء الابهی  ع‌ع
