سر هر داستان
نام يزدان است
     ايدوستان يزدان آواز يکتا خداوند بی نياز را
بگوش جان بشنويد تا شما را از بند گرفتاريها و تيره گی
تاريکيها آزاد فرمايد و بروشنائی پاينده رساند *
صعود و نزول حرکت و سکون از خواست پروردگار
ما کان و ما يکون پديد آمده * سبب صعود خفّت
و علّت خفّت حرارت است * خداوند چنين قرار
فرمود * و سبب سکون ثقل و گرانی و علّت آن
برودت است * خداوند چنين قرار فرمود * و چون
حرارترا که مايه حرکت و صعود و سبب وصول
بمقصود بود اختيار نمود * لِذا آتش حقيقی را بيد
معنوی بر افروخت و بعالم فرستاد تا آن آتش الهيّه
کلّ را بحرارت محبّت رحمانيّه بمنزل دوست يگانه
کشاند و صعود و هدايت نمايد * اينست سرّ کتاب
شما که از قبل فرستاده شد و تا اکنون از ديده و دل
مکنون و پوشيده بوده * اکنون ان آتش آغاز
بروشنی تازه و گرمی بی‌اندازه هويداست * اين
آتش يزدان بخودی خود بی مايه و دود روشن و پديدار
تا جذب رطوبات و برودات زائده که مايه سستی
و افسرده‌گی و سرمايه گرانی و پژمردگی است نمايد
و همه امکان را بمقام قرب رحمن کشاند * هر که نزديک
شد بر افروخت و رسيد * و هر که دوری
جست باز ماند *
﴿  ای بنده يزدان ﴾ از بيگانگان بيگانه شو
تا يگانه را بشناسی * بيگانگان مردمانی هستند که
شما را از يگانه دور مينمايند * امروز  روز فرمان
و دستوری دستوران نيست * در کتاب شما
گفتاريست که معنی آن اينست * دستوران در ان
روز مردمان را دور مينمايند و از نزديکی باز ميدارند *
دستور کسی است که روشنائی را ديد و بکوی
دوست دويد * اوست دستور نيکو کار و مايه
روشنائی روزگار *
 ﴿  ای بنده يزدان ﴾ هر دستور که تو را از اين
نار که حقيقت نور و سرّ ظهور است دور مينمايد او دشمن
تو است * بگفتار اغيار از يار دور ممان * و از سخن
دشمن از دوست مگذر *
﴿  ای بنده يزدان ﴾ روز کردار آمد وقت
گفتار نيست * پيک پروردگار آشکار هنگام انتظار نه
چشم جان بگشا تا روی دوست بينی * گوش هوش
فرا دار تا زَمْزَمَه سروش ايزدی بشنوی *
﴿  ای بنده يزدان ﴾ پيراهن بخشش دوخته
و آماده بگير و بپوش * و از مردمان دل بردار و چشم
بپوش * ای خردمند اگر پند خداوند بشنوی
از بند بنده‌گان آزاد شوی و خود را بر تر از ديگران بينی *
 ﴿  ای بنده يزدان ﴾ شبنمی از درياهای بخشش
يزدان فرستاديم اگر بنوشند * و زمزمه از آوازهای
خوش جانان آورديم اگر بگوش جان بشنوند *
بپرهای شادمانی در هوای محبّت يزدانی پرواز کن *
مردمان را مرده انگار بزنده گان بياميز * هر يک از
مردمان جهان که بوی خوش جانان را در اين بامداد
نيافت از مرده‌گان محسوب * بی نياز بآواز بلند
ميفرمايد * جهان خوشی آمده غمگين مباشيد *
راز نهان پديدار شده اندوهگين مشويد * اگر بپيروزی
اين روز پی بری از جهان و آنچه در اوست بگذری
و بکوی يزدان شتابی *
﴿  ای بنده يزدان ﴾ بيروزی را از اين پيروزی
آگاهی نه * و افسرده را از اين آتش افروخته گرمی نه *
﴿  ای بنده يزدان ﴾ آن شجر که بدست بخشش
کشتيم با ثمر آشکار * و آن مژده که در کتاب داديم
اکنون با اثر هويدا *
﴿  ای بنده يزدان ﴾ هنگامی در خوابگاه
بر تو تجلّی نموديم بآن آگاه نشدی * اکنون بياد
آر تا بيابی و بدل سوی دوست بی منزل شتابی *
﴿  ای بنده يزدان ﴾ بگو ای دستوران دست
قدرت از ورای سحاب پيدا بديده تازه ببينيد * و آثار
عظمت و بزرگی بی حجاب هويدا بچشم پاک بنگريد *
﴿  ای بنده يزدان ﴾ آفتاب جهان جاودانی از مشرق
اراده رحمانی در اشراق * و دريای بخشش يزدانی
در امواج * بی بهره کسی که نديد و مرده مردی که
نيافت * چشم از دنيا بر بند و بروی دوست يکتا بگشا
و باو پيوند *
﴿  ای بنده يزدان ﴾ بی آلايش جان بستايش
پروردگار زبان بگشا زيرا از کلک گهر بار تو را ياد نمود
اگر پی باين بخشش بری خود را پاينده بينی *
﴿  ای بنده يزدان ﴾ بگو خداوند ميفرمايد
صاحب محنت صحّت نخواست بر نخواهد خواست *
و ان دارای نشان رستگاری نخواهد يافت *