                                                             
هو الابهی
ای بنده جانفشان جمال ابهی در قرآن حضرت رحمان می‌فرمايد ان تنصروا اللّه ينصرکم و در اين دور الهی نصرت به اخلاق رحمانی است و بيان حِکَم و اسرار آسمانی. الحمد للّه احتياج به سيف و سنان و تيغ بُرّان و قوّت بازوی مردان نه. روح است و ريحان، امن است و امان، صُلح است و صلاح، صدقست و ايقان، انقطاعست و وجدان. صد هزار جان قُربان بيان حضرت جانان که در الواح اشراقات می‌فرمايد. در آن معانی دقّت نمائيد و ملاحظه فرمائيد که جنّت ابهی چه‌قدر پُر ملاحت و حلاوت و طراوت و لطافت است فاعتبروا يا اولی الابصار. قياس به قرون اولی نمائيد. عن‌قريب اين پرتو تقديس چنان بدرخشد که شرق و غرب عالم مطلع آفتاب حقيقت گردد و عليک البهآء يا من انجذب بنفحات اللّه. ع ع
