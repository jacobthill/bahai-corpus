
                 هُو الأبهی
ای ورقات مهتزّات منجذبات،  در اين قيامت کبری ميدانی
ترتيب شد که از يک جهة حدّ بيابان نداشت  و از جهتی کنارش
نمايان نه فضايش وسعت ملکوت و بدايت و نهايتش
حيّز شاسع عالم لاهوت مردان و دليران در اين ميدان
سپر انداختند  و شيران ژيان عاجز و ناتوان گشتند شما
که ورقات شجره بوديد ولو در قميص نسوان بوديد در اين
ميدان بفضل يزدان بتاختيد و عَلَم افراختيد و نرد محبّت
باختيد و گوی سبقت ربوديد و همّت بنموديد اين نيست
مگر از فضل و عنايت جمال قدم روحی لأحبّائه الفدا پس
بشکرانه اين بخشايش يزدانی با هم باتّحاد و يگانگی معامله نمائيد
در بحر توحيد مستغرق گرديد  و از جام تفريد سرمست شويد
بانوار وحدت برافروزيد و باسرار موهبت آشکارا شويد فی الحقيقه
بصفت تقديس حقيقی ظاهر و باهر شويد  ع‌ع
