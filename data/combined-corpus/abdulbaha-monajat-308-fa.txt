
هُو اللّه
ای بی نياز بندگان و کنيزان را بنواز و آرزوی جميع را
شايان و رايگان ساز به اوج محبّت پرواز ده و با طيور حديقه الطاف
همراز و دمساز نما قوّتی ديگر بخش و حالتی خوشتر عطا فرما چشم از
خطا بپوش و عزّت و برکت در اين جهان و آن جهان عطا فرما
راحت و آسايش ده و به نصايح و وصايای خويش آرايش بخش
و از آزمايش برهان بخششت جهانگير است و الطافت مجير و
دستگير هر مستجير عدم را موهبت وجود بخشيدی و سر گشتگان را به ظلّ
ممدود رساندی و تشنگان را به ماء مورود وارد نمودی ، کرمت
عميم است و فضل و جودت عظيم عنايتت آفتاب است و مشقّات
و مشکلات خلق ظلمات پرتوی بينداز و جميع ياران و اماء رحمن
را راحت ساز توئی مقتدر و عزيز و توانا و توئی دارنده  و رهاننده 
و بيننده و مهربان .     ع ع
