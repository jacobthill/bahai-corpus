 ﴿ بنام دوست يکتا ﴾
     قلم أعلی اهل بها را بفيوضات رحمانيّه بشارت
ميدهد * و جميع را نصيحت ميفرمايد تا کل بنصح اللّه
مالک الأسماء بما أراده المحبوب فائز شوند * جدال
و نزاع و فساد مردود بوده و هست * بايد احبّای الهی
بلحاظ محبّت در خلق نظر نمايند و بنصائح مشفقانه
و أعمال طيّبه کلّ را بافق هدايت کشانند * بسا از
نفوس که خود را بحق نسبت داده‌اند و سبب تضييع
أمر اللّه شده‌اند * اجتناب از چنين نفوس لازم *
و بعضی از ناس که بمقصود أصلی در ايّام الهی فائز نشده‌اند
و رحيق معانی را از کأس بيان نياشاميده‌اند از اعمال
غافلين و أفعال مدّعين متوهّم شوند چنانچه مشاهده
شد بعضی از نفوس که بسماء ايمان ارتقا جستند بسبب
اعمال و أقوال أنفس کاذبه از افق عزّ أحديّه محتجب
ماندند * مع آنکه سالها اين فرد را شنيده‌اند *
 ﴿گر جمله کائنات کافر گردند *
                  بر دامن کبرياش ننشيند گرد ﴾
بعضی از عباد انچه از مدّعيان محبّت ملاحظه نمايند
بحقّ نسبت ميدهند فبئس ما هم يعملون * در جميع
اعصار اخيار و اشرار بوده و خواهند بود * أن اعتبرُوا
يا أولی الأبصار * قلوب طاهره و أبصار منيره و نفوس
زکيّه بايد در جميع احيان بافق أمر ناظر باشند نه باعمال
و أقوال مدّعيان و کاذبان * از حقّ جلّ جلاله مسألت
نمائيد جميع را هدايت فرمايد * و برضای مَطْلع آيات که
عين رضای اوست هدايت فرمايد * انّه لهو المجيب
المعطي الغفور الکريم * محض فضل و عنايت اين
لوح از سماء مشيّت الهيّه نازل تا جميع احبّاء بما أراد اللّه
مطّلع شوند * و از شرور نفوس اماره احتراز نمايند
هر متکلّم را صادق ندانند * و هر قائلی را از أهل سفينه
      حمراء نشمرند * انّه لهو المبيّن
        المتکلّم الصّادق المتعالی
            العزيز الأمين *