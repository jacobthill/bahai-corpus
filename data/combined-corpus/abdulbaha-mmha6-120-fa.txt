                                                             
هو الله
ای منادی پيمان هرچند مانند باد صبا باديه‌پيمائی و سرگشته در کوه و صحرا ولی اميد چنانست که تشنگان را پيمانه‌ای بپيمائی و نور هدايت کبری بنمائی و به سرچشمه آب حيات دلالت فرمائی و در جهان ملکوت داخل نمائی. اينست موهبت حيات ابدی در اين جهان ممات سرمدی. ای يار مهربان هر آهنگی خاموش گردد مگر نغمه و آواز ربّانيان و هر دريائی از جوش و خروش افتد مگر بحر عشق و محبّت رحمانيان. از چند نفر از طائفه سيکه مرقوم نموده بوديد که يکی از آنها بسيار منجذب و مشتعل است ولی خائف از ملامت و شماتت خويش و پيوند. در قرآن می‌فرمايد لا تأخذهم فی اللّه لومة لائم. انشآءاللّه چنين خواهد شد. حکيم سنائی می‌گويد:
ســـــــــوی آن دلبــــــر نپـــــــويـــــــــــد هيــــچ دل با آرزو
با چنين گلـرخ نخسبد هيچ کس در پيرهن
يا برو همچون زنان رنگيّ و بوئی پيش گير
يا چو مردان اندرآ و گوی در ميـــــــدان فکن
ولی بايد مدارا نمود. ربّنا لا تحمل علينا ما لا طاقة لنا. به آن شخص که صاحب روزنامه است بگو گوش را به جميع جهات بگشا آيا ندای الهی از کجا بلند است از شرق بلند است يا از غرب بلند است، از شمال بلند است يا از جنوب بلند است. به جان ياران قسم که از عکّا بلند است. انشآءاللّه تشويق بعضی از احبّای امريک نظر به خواهش شما به سفر هندوستان می‌شود. آنچه از رنگون به جهت مصارفات لازمه شما ارسال می‌نمايند جميع در درگاه احديّت مقبول. اميدوارم که شخص منفق مظهر فيض و برکت گردد. باری ای محمود من همّتی نما بلکه چند نفوس آزاده در آن کشور آماده گردند و امر اللّه در آن بقعه واسعة الأرجآء قوام يابد و عليک التّحيّة و الثّنآء. ع ع
