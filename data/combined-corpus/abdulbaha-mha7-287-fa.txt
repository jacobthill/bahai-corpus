
                   هُو الأبهی
ای امآء رحمن و ورقات طيّبه موقنه مطمئنّه بفضل يزدان،
هزاران هزار دختران شهرياران و بنات سروران و بزرگان ترک
پرند و پرنيان نموده و از آسايش و راحت جان و کام دل و آلايش
گذشته و از پدر و مادر چشم پوشيده و از هر شادمانی و خوشی و کامرانی
منقطع گشته و لباس رهبانيّت در بر کرده راهبه گرديد و شب
و روز را بعبادت و رياضت و خلوت و ضراعت گذرانده که شايد
مشاهده پرتوی از نور حقيقت نمايد و در حسرت اين موهبت
جان بداد و بلمعه‌ئی از انوار شعله طور فائز نگشت  حال شما
بشکرانه قيام نمائيد که الحمدلله نجوم اين نور مبين را طالع از افق
جبين داريد و ظهور اين آثار باهره را در حقيقت زاهره داريد و
اکليل اين نعمت را بر فرق، مطالع محبّت اللّه هستيد و مشارق موهبت
اللّه و انشآء اللّه ناشرات هدايت اللّه و شکر اين فضل بيمنتهی
ثبوت و رسوخست بر ميثاق اللّه بقسمی که بايد چون جبال راسيات
ثابتات باشيد و مقاومت طوفان اعظم نمائيد و چنان مشتعل
و متوقّد و منجذب گرديد که جميع نسا را منقلب نمائيد  در آستان
مقدّس حضرت دوست امآء الرّحمن بذکر شما مشغول و ما بدعای
تأييد مألوف  و البهآء عليکنّ يا امآء اللّه  ع‌ع
