
هُو اللّه
ای دلبر آفاق  اين ياران نورانی را در هر دم مظهر فيوضات
رحمانی فرما و مورد الطاف سبحانی کن مدد از محبّت حقيقی خود بخش
و تجلّيات عشق حقيقی جلوه ده و به هيجان و فوران آر تا زمام اختيار
از دست رود هر يک کُره آتشبار گردند پرده های اوهام بسوزند
و حجبات نفوس را خرق نمايند و به ذکر تو ناطق گردند و خلق و خوی
تو بنمايند طالبان را عاشقان روی تو نمايند تشنگان را از چشمه
حيات بنوشانند و زنده نمايند تعاليم تو را به کردار و رفتار ترويج
فرمايند نفحات يوم ظهور منتشر کنند و نسيم گلشن جنّت ابهی به مرور
آرند شرق را زنده کنند و غرب را تر و تازه نمايند خيمه وحدت
عالم انسانی بر افرازند و علم نور مُبين بلند کنند  آتش عشق بر افروزند
صخره صمّا را بگدازند چشمهای کور را به قوّت تو روشن نمايند و آشفته
و شيدای تو  آنچه سزاوار دلبری است مُجری دار توئی معشوق آفاق
و توئی محبوب اهل وفاق .  ع ع
