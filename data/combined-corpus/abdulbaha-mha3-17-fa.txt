
 واشنگطون بواسطه جناب مستر مين
عليه بهاء اللّه جناب مستر روی وليمس عليه بهآء اللّه الابهی
 هُو اللّه
ای ثابت بر پيمان، سه نامه از تو متتابعاً رسيد بدون فاصله
از مضامين معلوم گرديد که در کليولند از همسات بعضی ناقضين
قلوب متأثّر شده است و در ميان احباب الفت فتور يافته 
سبحان اللّه از پيش صد مرتبه اخبار شده که ناقضان
در کمينند و بوسيله‌ئی ميخواهند ميان احبّا اختلاف اندازند
تا اين اختلاف منتهی بنقض ميثاق شود با وجود اين چگونه
احبّا از اين تصريح غفلت نمودند مسئله محکم و متين است 
و غايت مختصر يا حضرت بهاءاللّه عالم بود و دانا بود و از عواقب
امور باخبر يا نادان و خطاکار اين عهد و ميثاق باين عظيمی
از قلم اعلی از عموم احبّا گرفت اوّل از اغصان و افنان و منتسبين 
و امر باطاعت کرد و امر بتوجّه نمود و باثر قلم اعلی تصريح
فرمود که مقصود از اين آيه کتاب اقدس غصن اعظم است 
اذا غيض بحر الوصال و قضی کتاب المبدء فی المآل توجّهوا
الی من أراده اللّه الّذی انشعب من هذا الاصل القديم.
معنای مجمل اينست که بعد از صعود من بايد ای اغصان و افنان
و منتسبين و عموم احبّاء اللّه توجّه بفرع منشعب از اصل قديم
کنيد و همچنين بصريح کتاب اقدس ميفرمايد "يا اهل
الانشاء اذا طارت الورقاء عن ايک الثّناء و قصدت المقصد
الأقصی الأخفی ارجعوا ما لا عرفتموه من الکتاب الی الفرع
المنشعب من هذا الأصل القديم" خطاب بجميع خلق ميفرمايد
چون حمامه قدسی از حديقه ثنا پرواز کند و قصد مقصد اقصی
نمايد يعنی چون جمال مبارک از عالم ظهور توجّه بعالم غيب نمايد
هر چه را از کتاب نميفهميد راجع کنيد بفرع منشعب از اصل
قديم يعنی آنچه که او بيان ميفرمايد او حقيقت واقعه است 
و مطابق مقصد الهی و در کتاب عهد بصريح عبارت ميفرمايد
که مقصود از اين فرع منشعب غصن اعظم است و جميع
اغصان و افنان و منتسبين و احبّا را امر بتوجّه ميفرمايد
حال يا بايد گفت جمال مبارک خطا فرمودند يا بايد اطاعت کرد
و عبدالبهاء امری ندارد که ناس را دعوت باطاعت کند مگر
نشر نفحات اللّه و اعلاء کلمة اللّه و ترويج وحدت عالم انسانی 
و تأسيس صلح عمومی و امثال ذلک از اوامر الهی اين اوامر
الهيست دخلی به عبدالبهاء ندارد هر کس خواهد موافقت نمايد
و هرکس نخواهد خود ميداند حال بعضی از مفسدين بانواع
حيل در فکر رياستند و بجهت حصول رياست شبهاتی ميان
احبّا القا مينمايند که سبب اختلاف شود و اختلاف سبب آن
گردد که يک حزبی را تابع خود کنند ولی احبّای الهی بايد
بيدار باشند و بدانند از اين القای شبهات مقاصد نفسانيست
و حصول رياست وحدت بهائی را از دست ندهند 
و وحدت بهائی جز بتمسّک بميثاق الهی ممکن نه 
باری شما آرزوی سفر باطراف داريد تا نشر
نفحات اللّه نمائيد بسيار موافق البتّه
تأييدات الهی برسد و قوّه عهد
و ميثاق ترا مظفّر و منصور نمايد
و عليک البهاء الأبهی	حيفا ١٨ جولای ١٩١٩
