                                                             
هو الله
ای بنده حقّ مناجاتی طلب مغفرت به جهت غريق بحر رحمت آقا ميرزا حبيب‌اللّه به درگاه احديّت گرديد و اميدوارم که فضل و موهبت خداوند در آن جهان شامل حال آن بنده صادق حضرت يزدان گردد.
از آيه و الفجر و ليال عشر سؤال نموده بوديد. اين عبد فرصت تقرير و تحرير تفسير اين آيات مبارکه ندارم ولی مختصراً ذکر می‌شود که فجر در اين آيه مبارک مقصود فجر نبوّتست که آفاق عالم به آن شعاع ساطع و نور لامع روشن و منوّر گرديد و ليال عشر ده شب است و اين شب‌ها را بعضی گفته‌اند که ليالی عشره عاشوراست و ليالی ماتم و شهادت حضرت سيّدالشّهدا روحی له الفداست و بعضی بر آنند که ليالی عشره اخيره ماه مبارک رمضانست و بعضی بر آنند که ليالی عشره اوّل ذی‌القعده است و بعضی بر آنند که اين عشره ليال متمّم ميقات حضرت موسی عليه السّلامست چنانچه در آيه مبارکه می‌فرمايد و اتممناها بعشر و بعضی بر آنند که اين ليالی عشره شب عيد نوروز و شب عيد قربان و شب عيد رمضان و شب عيد غدير و ليله اسری و ليله مولود حضرت رسول روحی له الفدا و ليله عاشورا و ليله تاسع و عشر رمضان و ليله مولود حضرت امير و ليلة‌القدر است ولی حضرت رسول پيش از اظهار و اعلان امر ده شب در غار حرا تشريف داشتند و در آن ليالی عشره بحر فيوضات موج می‌زد و انوار تجلّيات ساطع بود. امّا چون به دقّت نظر نمائی ملاحظه کنی که اعداد منتهی به ده می‌شود زيرا مبدأ واحد و منتهی واحد است و اين عدد دارنده سائر اعداد است لهذا واحد اوّل چون عود نمايد عشر حاصل گردد. و بعضی از عاشقان جمال نورانی حضرت رسول کبريا عليه الصّلوة و السّلام بيان نموده‌اند که فجر روی روشن نورانی جمال محمّديست و ليالٍ عشر دو ابرو چهار مژگان دو شارب و لحيه سعادت و شعر رأس است، چنين تعبير نموده‌اند. اين تفسير عاشقانست. ديگر شما هر يک بخواهيد قبول فرمائيد و عليک التّحيّة و الثّنآء. ع ع
