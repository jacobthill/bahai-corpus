                                                               
... الحمد للّه دولت نهايت عدالت خواهد ولی پيشوايان فتنه‌انديش گمان کنند اذيّت ياران الهی سبب عزّت ايشانست لهذا قلوب عوام را به تشويش اندازند تا آنکه فتنه‌ای ساز کنند. شما به آنچه به آن مکلّفيد قيام نمائيد و آن سکون و قرار است و تحمّل عذاب از جفاکار. توکّل به خدا نمائيد و توسّل به ذيل تقی جوئيد. در نهايت وقار حرکت کنيد بلکه بدخواهان را خيرخواه شويد و جفا را به وفا مقابلی نمائيد و عداوت را به محبّت مقاومت خواهيد. اگر زخمی خوريد مرهم باشيد و اگر طعن و لعن شنويد دعا و ثنا خوانيد و اگر جام تلخ دهند شهد صفا بخشيد. اگر اذيّت روا دارند محبّت بنمائيد و اگر ظلم کنند عدالت فرمائيد و اگر تيغ زنند شير و شکر دهيد. مقصد آنست که از فيض رحمت کبری آيتی باشيد و در روش و سلوک به موجب تعاليم الهی رايتی شويد تا مظهر و انّ جندنا لهم الغالبون گرديد زيرا غلبه به صفت رحمانيّت است نه به جلادت و خونخوارگی و تيزچنگی و سبعيّت. عن‌قريب ملاحظه خواهيد نمود که نفحات قدس شرق و غرب را احاطه نمايد و لوای يابهآءالأبهی در جميع آفاق موج زند. وجوه ابرار به فيض انوار بتابد و روحانيّت اخيار بر جسمانيّت اشرار غلبه کند، هنالک يفرح المؤمنون...
