                                                               
هو الله
يا من بذل حياته لخدمة امر اللّه و حصر اوقاته فی نشر نفحات اللّه و واصل ليله بنهاره فی اعلاء کلمة اللّه و لمثله ينبغی هذا المقام الجليل و شرب هذه الکأس الّتی مزاجها زنجبيل لشدّة نفوذ سلافها و قوّة سورة شمولها. مضامين شکّرين کتاب مبين مذاق مشتاقان را حلاوت ماء معين و عين تسنيم بخشيد. در وقتی واصل شد که شدّت احزان محيط بر دل و جان. سبب راحت وجدان و تسلّی قلب و روان گرديد زيرا منبعث از فؤاد پر روح و ريحان بود. زحمات و مشقّات آن حضرت در سبيل ربّ عزّت بی حدّ و حصر و اين برهان اعظم بر مقبولی درگاه جمال انور و جليل اکبر، فاشکر اللّه علی ذلک. به جهت دو شمع افروخته تازه دو تحرير خواسته بوديد مرقوم گشت در طيّ مکتوبست. در ميان احبّای مصر به هر قسم ممکن است ولو به ظاهر ايتلاف لازم زيرا اغيار را جسور و سبب افتضاح امر اللّه می‌گردد و ضررش راجع به کلّ و اعتصموا بحبل اللّه جميعا و لا تفرقوا و البهاء عليک.
با حضرات ايادی در جميع اوقات مخابره لازمست و اظهار محبّت مفيد زيرا سبب ازدياد حرارت محبّت اللّه گردد. در آخر مسطور مرسوم آن جناب وعده‌ای به ارسال مکتوب ثانی فرموده که تفصيل مرقوم خواهد شد ولی مکتوب ثانی نرسيد منتظريم. جادعيد قدری محبّت دارد ولی جوان متلوّنست. با او اظهار محبّت فرمايند ولی محرميّتش جائز نه. جناب روفائيل شخص ساکنيست و بی‌غرض و خوش‌خلق، در تربيت و تعليم او همّت فرمايند. رسائل شبهات اهل فتور را البتّه ملاحظه فرموده‌ايد و حال تازه جمال پروبال نيز متّصل اوراق بی‌مآل نشر می‌نمايد و مفترياتی اراجيف نسبت به اين عبد می‌دهد که هر بی‌خردی نيز می‌فهمد که چنين عبارات سخيفه لائق آن افواه افکيّه است نه اين عبد. باری ورقه تازه آن معتوه ارسال می‌شود. ملاحظه فرمائيد که در چه صقعی محشورند و اگر فرصت باشد جوابی مرقوم فرمائيد. ع ع
