                   
هو الله
ای منادی پيمان آنچه مرقوم نموده بودی معلوم و مفهوم گشت. از سبّ و شتم و طعن و لعن اراذل قوم مرقوم نموده بوديد. اين عنوان بزرگواريست و دليل ثبوت و رسوخ احبّای الهی. اگر عوام کالأنعام دشنام ندهند دليل بر نقص است. ستايش جاهلان و نيايش نادانان دليل آشنائی ايشان و بيگانگی حضرت يزدان. نهايتش اينست که انسان فرعون و يا هامان گردد يا واعظ ديار شود و يا امام مسجد ضرار گردد. امّا فساد مدّعيان محبّت اين نيز تازگی ندارد. قرآن را بخوانيد مفصّل و مشهود است.
امّا مسئله خانه متعارجه الی اللّه صبيّه آقا محمّد صادق ضجيع آقا ميرزا اسداللّه آن سه دنگ خانه را بفروشيد و وجه را بتمامه به عشق‌آباد نزد حضرت افنان سدره مبارکه بفرستيد که در بنيان مشرق‌الأذکار صرف نمايند.
در خصوص مرض وبا که مستولی بر آن ديار شده مرقوم نموده بوديد. ايرانيان اگر متنبّه نگردند هرگز راحت و آسوده نخواهند بود. فی‌الحقيقه چنين است که مرقوم نموده‌ايد. لا تغنی الآيات و النّذر و لقد اخذناهم بالعذاب الأدنی دون العذاب الأکبر لعلّهم يرجعون. و امّا نسبت نزول اين بلا و قهر و غلا که به حضرات احبّا می‌دهند که آنان سببند بعينه در زمان حضرت رسول روحی له الفدآء در مدينه واقع شد. وقتی که هجرت به مدينه فرمودند از ظلم و نفاق نفوس خبيثه قحط و غلا حاصل شد ولی اين بلا را نسبت به رسول خدا دادند. پس اين آيه مبارکه نازل شد ان تصبهم من حسنة يقولوا هذه من عند اللّه و ان تصبهم من سيّئة يقولوا هذه من عندک قل کلّ من عند اللّه فما لهؤلآء القوم لا يکادون يفقهون حديثا.
در خصوص تبليغ مرقوم نموده بوديد. الحمد للّه لسان ناطق حقّ در همه جهان مشغول به تبليغست هرچند به ظاهر عيان نه ولی به نهانی در کار است، دست ناپيدا قلم بين خطّ گذار  اسب پيدا بين و ناپيدا سوار. احبّای الهی اگر چنانکه بايد و شايد به عبوديّت آستان مقدّس قيام نمايند و به موجب تعاليم الهيّه رفتار کنند نفحات قدس تبليغ کند. اسئل اللّه ان يبعث نفوساً مقدّسة منزّهة ثابتة نابتة مبتهلة ناطقة بالحجج و البرهان بين اهل الأديان و عليک التّحيّة و الثّنآء. ع ع
