                                                             
ای ياران رحمانی حضرت اسم‌اللّه مکتوبی مرقوم و مرسول نمودند و ذکر آن ياران الهی فرموده بودند. از قرائت آن نامه و ملاحظه نام‌های احبّا فرح و سرور بيمنتهی حاصل که الحمد للّه در آن صفحات در هر نقطه‌ای نفسی قائم و در خدمت دائم. رخ‌ها به نور محبّت اللّه نورانی و دل‌ها به بشارات اللّه مسرور و رحمانی. زبان‌ها به ذکر حقّ ناطق و مشام‌ها به استنشاق رائحه گلشن الهی معطّر و صدور به ذکر الهی منشرح و منوّر. باری ايّام امتحانست. بايد احبّای الهی در نهايت استقامت مقاومت ارياح افتتان نمايند. در قرآن می‌فرمايد ا لم يروا يفتنون فی کلّ عام مرّة او مرّتين. هميشه محکّ امتحان در ميان و زر خالص از نحاس مغشوش واضح و نمايان. ياران الهی چون از معدن رحمانی هستند البتّه در نار امتحان رخ برافروزند و لطافت و ملاحت بی‌اندازه ظاهر فرمايند. صواعق اين امتحانات بر مرکز عهد واقع. الحمد للّه تا به حال ثابت و مستقيم و قائم و مقاوم. اميد است که من‌بعد نيز موفّق به استقامت در اين امر عظيم شود و ياران الهی نيز هر يک مانند جبل عظيم قدم ثبوت بنمايند و به نشر نفحات الهی پردازند. دقيقه‌ای راحت نخواهند لحظه‌ای آرام نجويند. از هيچ بلائی مضطرب نشوند و از هيچ مصيبتی متزلزل نگردند زيرا امر عظيمست و مقاومت روی زمين و تربيت و هدايت جميع اقاليم، البتّه چنين نفوس مورد صد هزار بلايا گردند و معرض هزار گونه رزايا ولی تأييد و توفيق نيز بيمنتهی. حرب شديد است امّا نصرت جنود ملأ اعلی نيز عظيم. باری ياران الهی بايد هر يکی در هر نقطه‌ای شمع نورانی گردد و انوار هدايت ربّانی مبذول دارد و هر نوع حوادث و وقوعاتی حاصل گردد ابداً تزلزل نيابد و مضطرب نشود بلکه آناً فآناً بر استقامت و ثبوت بيفزايد. ای ياران نصيحت می‌کنم شما را و وصيّت می‌نمايم که قدر اين موهبت الهيّه را بدانيد که در اين قرن عظيم عصر اشراق در ظلّ نيّر آفاق محشور شديد و در محفل تجلّی مشاهده آيات کبری نموديد و مظهر تحسين و تکريم ملأ اعلی گشتيد و آنچه در اين ارض اقدس از امتحانات و افتتانات الهيّه واقع شود ابداً غباری به خاطر ننشانيد بلکه در کمال ثبوت و روح و ريحان نداء رحمان را بلند کنيد تا ابواب تأييد را از جميع جهات مفتوح يابيد و آثار عنايت پروردگار را ظاهر و باهر مشاهده کنيد. اهل ملکوت ابهی منتظرند که نائره محبّت اللّه در اقليم خراسان چنان برافروزد که شعله بر آفاق زند ديگر اختيار با شماست...
