
        هو اللّه
ای خويشان و پيوندان هوشمند حضرت كيخسرو
خسروی فرمود و وفاپروری نمود و سروری كرد
و بزرگواری بنمود بآنچه تعاليم جمال مبارك است
و نصائح و وصايای اسم اعظم بتمامه قيام كرد
فی الحقيقه جانش را فدای اسپراك نمود و جسمش را
قربان دوستان فرمود آن نفس طيّب طاهر بملكوت
باهر عروج فرمود و آن جان پاك از فراز افلاك
در گذشت و در جهان جاويد تابناك گرديد ياران
و خويشان او بايد سرفرازی نمايند و مفتخر و متباهی
گردند بدرگاه احديّت شكرانه كنند كه چنين نفس
مباركی از ايشان در راه حقّ پريشان شد و فدا و قربان گرديد
   ای كيخسرو خسرو دو جهانی و شهريار جهان
جاودان چه قدر عزيز بودی كه مشام مرا مشكبيز
كردی و مانند ذهب ابريز در بوته امتحان رخ
بر افروختی و شوری انگيختی و نرد محبّت باختی
و كاری ساختی و از اين جهان تنگ و تاريك بعالم نورانی
تاختی خوشا بحال تو خوشا بحال تو
عبدالبها اميدوار است كه او نيز موفّق بپيروی تو
گردد و جان را چنين در محبّت ياران ببازد.
ای خداوند بيمانند اين يار عزيز را بپرور
و تاركش را بافسر عطا زينت و زيور بخش ديهيم جهانبانی
جهان جاودانی ده و اكليل موهبت آسمانی بر سر گذار
مشتاق ديدار بود در محفل تجلّی راه ده و آرزوی
مشاهده مينمود پرتو لقا مبذول فرما پروانه مشتاق بود
بشمع جمال نزديك فرما بلبل پر احتراق بود بوصل
گل فائز كن يارانش را ياوری فرما و صبر و قرار بخش
و تحمّل و اصطبار عنايت كن تا در فرقتش از حرقت
نجات يابند و از حرمان و هجرانش تسلّی قلب
    حاصل كنند توئی مقتدر توئی عزيز
     توئی معين توئی توانا و انّك انت 
           علی كلّ شئ قدير
                ع ع
