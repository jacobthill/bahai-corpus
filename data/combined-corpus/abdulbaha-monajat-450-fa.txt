
هُو اللّه
ای پروردگار در کتب و صحف بواسطه انبياء اخبار فرموده ای
و اسرائيل را بشارت داده ای و نويد بخشيده ای که روزی آيد اسرائيل
نوميد اميدوار گردد و اسير ذلّت کبری عزّت ابديّه يابد آن
قوم پريشان در ظلّ ربّ الجنود در ارض مقدّسه سر و سامان يابند
و از اقاليم بعيده توجّه به صهيون فرمايند ذليلان عزيز گردند
مستمندان توانگر شوند گمنامان نام و نشان يابند و مبغوضان
محبوب جهانيان شوند  حال ستايش ترا که روز آن آسايش آمد
و اسباب سرور و شادمانی حاصل شد اسرائيل عنقريب جليل گردد
و اين پريشانی به جمع مبدّل شود شمس حقيقت طلوع نمود و پرتو هدايت
بر اسرائيل زد تا از راههای دور با نهايت سرور به ارض مقدّس
ورود يابند  ای پروردگار وعد خويش آشکار کن و سلاله حضرت
خليل را بزرگوار فرما توئی مقتدر و توانا و توئی بينا و شنوا و دانا .  ع ع
