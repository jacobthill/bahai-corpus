                                                               
هو الابهی
ای پاکباز از قرار مسموع در جرگــهء مفلسان داخل شديد و در زمره بينوايان وارد. جمعت پريشان شد و شخصت بی سر و سامان. تجارت به غارت رفت و موجود غرامت گشت. اندوخته پراکنده شد و گنجينه ويرانه گرديد. ثروت به عسرت تبديل شد و توانگری به مفلسی تحويل گشت. طوبی لک ثمّ طوبی لک. شما اگر طبل افلاس را تازه و حديث بکوفتيد ما از قديم شيپورش را بنواختيم و توبش را انداختيم. با ما همداستان گشتی و به راه راستان درآمدی لکن شرطش اينست که دوباره خويش را آلوده ننمائی و در بحر تجارت که عاقبتش رسوائی و خسارت است باز خويش را مستغرق ننمائی بلکه فراغت طلبی و انقطاع جوئی و در فکر ربح عظيم و نفع جليل و تجارت در بازار حضرت سلطان احديّت افتی. به فراغت در اعلاء کلمة اللّه کوشی و به کمال همّت در نشر نفحات اللّه جهد نمائی. اين تجارت‌ها را تجربه نمودی و امتحان کردی. ثروت قديم خسران مبين شد و منفعت کلّيّه مضرّت عظيمه گشت. ربح عظيم ضرّ شديد گرديد و سود و نفع جسيم نقص پديد شد. سود زيان گشت و گنج حسرت بی‌پايان گرديد. يک چند خدمت معشوق و می کنيم. در قرآن می‌فرمايد يا ايّها الّذين آمنوا اذا نودی للصّلوة فی يوم الجمعه فاسعوا الی ذکر اللّه و ذروا البيع. پس در اين يوم اکبر بايد به اعظم صلواة که تبليغ امر اللّه است پرداخت. تاللّه الحقّ انّها لتجارة رابحه و ثروة کامله و سلطنة قاهره و عزّة باهره و ملک دائم و سرير قائم و شأن عظيم عند کلّ ذی حظّ عظيم و البهآء عليک و علی کلّ مفلس مقلّ فقير. ع ع
