
 قزوين احبّای الهی عموماً و اماء الرحمن، همدان احبّای الهی
و اماء الرحمن، رشت احبّای الهی، لاهيجان احبّای الهی،
کرمان احبّای الهی، انزلی احبّای الهی، طهران
احبّای الهی عليهم و عليهنّ بهاء اللّه الابهی
هُو اللّه
ای احبّای الهی، جناب ميرزا لبيب زائر چون بعتبه
مقدّسه وارد و بزيارت مطاف ملأ اعلی فائز گرديد سر بآستان
الهی گذاشت و از برای کلّ طلب تأييد و توفيق نمود چون
قصد مراجعت کرد خواست از برای هر يکی از احبّای الهی
و اماء رحمان در قزوين و طهران و رشت و همدان و انزلی و کرمان
و لاهيجان مکتوب مخصوصی مرقوم گردد و اين نظر بمحبّت
مخصوصی است که باحبّا دارد چنين آرزو نمود ولکن عبد البهاء 
غرق دريا بايد بعموم شرق و غرب در امور مهمّه مخابره نمايد و
بتمشيت جميع کارها در جزئی و کلّی بپردازد هر جزئی از عبدالبهاء 
اگر بهزار جزء منقسم شود از عهده بر نيايد و انواع عوارض
عارض گردد عبدالبهاء پيش از اينکه نائره جنگ برافروزد
بعلل و امراض عديده مبتلا و سبب کثرت مشاغل بی پايان
و اذيّت و صدمات از داخل و خارج ولی چون در ايّام جنگ
طرق و وسائط مخابره منقطع راحتی حاصل شد با وجود
خوف و خطر شديد عبدالبهاء از مشاغل راحت گرديد لهذا
جميع امراض و علل زائل شد اگر چنين نميشد تا بحال از شدّت
امراض بکرّات و مرّات صعود نموده بود اين يکی از حکمتهای
بالغه اين جنگ. و حال اگر دوباره باين مشقّات عظيمه و مشاغل
بی پايان پردازد در اندک زمانی جميع آن عوارض عود کند
و البتّه ياران الهی را عبدالبهاء بهتر از اوراق است البتّه توقّع
مکاتبه فرداً فرداً ندارند بجان و وجدان مستمرّاً بدون انقطاع
با ياران مخابره معنوی مينمايد و گفتگوی روحانی ميکند 
آئينه چون صافی گردد اين نجومی که در بُعد ابعدند در آئينه
حاضر و ظاهر و آشکار گردند يعنی هزاران هزاران هزاران
فرسنگ بين مرآت و نجم حائل نشود و اين بفضل و عنايت
جمال قدم است.
باری الحمد لله  در شرق و غرب روائح مشک جان منتشر
و در جنوب و شمال آهنگ يا بهاء الابهی مرتفع، بهار روحانيست
و ربيع رحمانی، صحرا و دشت گلگشت است و براری و کهسار
گلشن و گلزار، ابر رحمت گريان و چمن و دمن خندان، 
درختان ببرگ و شکوفه مزيّن و خرّم و بلبل زار در گلشن راز
با جمال گل همدم و همراز و مرغان چمن بآهنگ ملأ اعلی در ترانه
و آواز، نفحه الهی روح جديد ميدمد، صلای ربّانی بصر حديد
ميبخشد، فيض معنوی قوّت شديد ميدهد، شمس حقيقت
در غياب سحاب کائنات را بحرکت شوقی ميپرورد با وجود
اين فيوضات عظيمه و آن تجلّيات غيبيّه و اين ابتهاج بمکاتبه
عبدالبهاء احتياج نماند پس بجان و دل بکوشيد که علم خدمت
برافرازيد و با اهل ملکوت ابهی دمساز شويد من در هر دم
بساحت اقدس تضرّع و زاری نمايم و لابه و بيقراری کنم و هر يک
از شماها را مدد نامتناهی طلبم فيض آسمانی خواهم، عزّت ابديّه
جويم، نفحه ‌رحمانيّه طلبم قوّت ملکوتيّه خواهم، تجلّيّات لاهوتيّه
جويم تا توفيق چه کند و تأييد چه نمايد و عليکم البهاء الابهی
حيفا ١٤ صفر سنه ١٣٣٨   ع‌ع
