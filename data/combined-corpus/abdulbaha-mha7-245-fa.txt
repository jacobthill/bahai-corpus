
                   هُو الأبهی
ای ورقه مهتزّه بنسيم محبّت اللّه،  در اين صبح که صباح
فيوضات رحمانيّه از ملکوت ابهی و جبروت غيب آفاق
ممالک ايجاد را روشن و منير نموده اين عبد ضعيف درگاه
جمال مبارک قلم برداشته و بذکر آن ورقه زکيّه پرداخته
که باين وسيله سروری بر قلب آن امة اللّه وارد گردد
باری اگر صد هزار دهان بگشائی و بصد هزار لسان بر
شاخسار شکر حضرت رحمن سرائی از عهده شکر اين
فضل بی‌پايان يزدان برنيائی که در آستانه او مذکوری
و در انجمن دوستان و بندگان او مشهور و البهآء عليک
                                               ع‌ع
