
هُو اللّه
ای ياران حقيقی دست شکرانه به ساحت اقدس دلبر يگانه بلند
کنيد و آغاز اين راز و نياز نمائيد که ای پروردگار ستايش و نيايش
و شکر و پرستش ترا سزاوار که موفّق و مؤيّد بر ثبوت و رسوخ بر عهد و
پيمان نمودی و قوّت تمسّک بر عروة الوثقی بخشيدی هر پرده
را از پيش ديده دريدی و هر حائلی را از صراط مستقيم بر انداختی و
هر مانعی را از مشاهده نور مبين بپرداختی چشم ها را روشن فرمودی
و ثابتين بر ميثاق را شمع انجمن کردی عهد را در آفاق امم چنان
بلند نمودی که هر پير و برنا و کودک و بزرگ و دانا و يار و اغيار و
بيگانه و آشنا و ناتوان و توانا مجبور بر اعتراف گشتند و مجال انکار
به جهت نفسی باقی و بر قرار نماند پس بايد آن ياران با وفا در هر آن
صد هزار شکر به درگاه احديّت نمايند که به اين تأييد و توفيق و استقامت 
مُوفّق گشتند .    ع ع
