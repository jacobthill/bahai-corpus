                                                               
هو الله
ای متعلّقان حضرت زائر جناب آقا ميرزا محمّد ايّامی چند است که مونس و همدمست و همراز و محرم و همواره در نهايت سرور و فرح به ياد ياران مشغول و به ذکر متعلّقان مألوف و دليل بر آن اين نامه مخصوص که به خواهش ايشان نگارش يافت. ای ياران و ای کنيزان عزيز رحمن جميع نفوس عالم چه نفيس و چه خسيس در اين خاکدان مانند هوامّ و همج ايّامی زندگانی نمايند و عاقبت کلّ نوميدی و ناکامی و حسرت و پشيمانی زيرا از زندگی طرفی نبستند و در حيات سبيل نجات نپيمودند. در بازار امکان هرچند سوداگران بودند ولی سودی نبردند و از اين تجارت ربحی نيافتند و عاقبت زيان و خسران است مگر نفوسی که از نفس رحمن زنده شدند و جان‌هائی که به جانان رسيدند و دل‌هائی‌که واله و حيران شدند و آزادگانی که از ظهور اسم اعظم روح و ريحانی يافتند. اين رجال به آمال رسيدند و اين نساء فيض عظمی يافتند. در اين جهان ظلمانی مشعلی افروختند و در اين خاکدان فانی بنيانی نهادند که بنيادش جاودانيست و علوّش عنان آسمانی. باری اگر بدانيد که به چه موهبتی مخصوص گشته‌ايد و به چه الطافی مشمول گرديده‌ايد البتّه از شدّت سرور مانند ابر بهمن بگرييد و از شدّت فرح بمثابه چمن بخنديد. اين الطاف الآن مانند تخم پاک است که در خاک طيّب طاهر بيفشانی. چون انبات گردد و سبز و خرّم شود و برگ و خوشه نمايد و خرمن تشکيل کند معلوم گردد که چه فيض و برکتی است و چه موهبت و عنايتی. فنعم ما قال:
دانه چون اندر زمين پنهان شود  		ســـــرّ آن ســــــرسبــــــزی بســـــتـــــان شود
کزرع اخرج شطأه فاستغلظ و استوی علی سوقه يعجب الزّرّاع. در قرون اولی ملاحظه نمائيد. نفوسی که بی نام و نشان بودند چون به ظلّ حضرت رحمن شتافتند هر يک کوکبی درخشنده و تابان شدند. اعلام ملوک قاهره عاقبت سرنگون شد ولی رايات آن نفوس مؤمنه در اوج عزّت ابديّه موج زد. بنياد سلاطين جهان برافتاد ولی بنيان ضعيف آنان ايوان شد و از کيوان گذشت. حال ملاحظه کنيد که الطاف جمال مبارک چه موهبتی مبذول داشت و چه عزّتی شايان فرمود و چه علوّيّتی رايگان بخشيد، فاشکروا اللّه علی هذا الفضل العظيم فی هذا القرن المجيد و عليکم و عليکنّ البهآء الأبهی.
ربّ و رجائی و غاية منائی انّ عبدک محمّد يتضرّع الی ملکوتک و يبتهل الی جبروتک و يطلب عفوک و مغفرتک لأبيه الجليل و اخيه الخليل. ربّ انّه عبدک المنيب و رقيقک الوفيق قد سلک اقوم الطّريق و ترنّح  من رحيق الطافک فی الکأس الأنيق. ربّ اجعله مشفّعاً بعنايتک الکبری و اجب دعائه برحمتک العظمی و اغفر لأبيه و اخيه الذّنب و الخطآء و ادخلهما فی حديقة الفضل و العطآء و قدّر لهما الخلود فی جنّة اللّقآء و ارزقهما من مائدة السّمآء و اجعلهما آيتی عفوک و مغفرتک فی ملکوتک الأبهی انّک انت الغفور الکريم و انّک انت التّوّاب الرّحمن الرّحيم. ع ع
