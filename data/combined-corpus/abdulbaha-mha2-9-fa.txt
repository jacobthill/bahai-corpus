
       هو الله
ای ثابت بر پيمان مكتوب مرقوم ملاحظه گرديد
و مقصد مفهوم شد سؤال از حركت و سكون اشياء
نموده بوديد كه باراده حقّ است يقين است زيرا مدد
وجود از فائض الجود است اگر بوجود امداد
از حقّ نرسد كائنی از كائنات بحركت نيايد ولی مقصد
و مراد اين نيست كه جبری در ميانست بلكه مراد
اين است اگر مدد منقطع شود جميع كائنات از حركت
باز ماند مثلاً اگر مدد روح از اعضا و اجزای هيكل
انسانی منقطع گردد از برای هيچ عضوی حركتی
نماند ولكن اين حركت برضايت و خواهش
نفس است نه روح چه بسيار واقع كه روح تقديس
جويد و جان جانان طلبد ولكن نفس امّاره
مسلّط شود و انسانرا بحركتی مبتلا نمايد كه سبب
كدورت روح شود در اين مقام است كه ذكر ميشود
لا حركة و لا سكون الّا باللّه
امّا مسئله رؤيا كه مشاهده نمودی همين است كه ديدی
"و انّ جندنا لهم الغالبون" البتّه جناب ابن ابهر بر آن
دو نفس ابتر غالب گردد و آن دو شخص نفوسی هستند
كه بمعارضه و مجادله بحقّ پردازند
امّا مسئله حرف ثالث اين را در خاطر داشته باشيد
عاقبت ظاهر خواهد شد اين رؤيا مطابق
واقع است و عليك البهاء الابهی
        ع ع
