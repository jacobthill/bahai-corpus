
هو الله
ای منادی پيمان نامه ٦ شعبان واصل و از مضمون سرور کامل حاصل گرديد زيرا دليل بر حصول شفا و راحت جسم و جان آن يار مهربان بود. اين سفر هرچند خطر دارد زيرا غربت است زحمت است مشقّت است ولی اميدوارم نتيجه‌اش ظهور موهبت گردد و مغناطيس فضل و عنايت شود. در هندوستان بدايت تأسيس است لهذا قدری مشقّت دارد ولی چون اساس وضع گردد به کمال راحت و آسانی نور هدايت بتابد و رأيت النّاس يدخلون فی دين اللّه افواجا تحقّق يابد. مقصود اينست اگر چنانچه تعب شديد است ولی سبب حصول فضل جديد گردد. لهذا در نهايت استقامت و متانت انکار و استکبار نادانان را مقاومت نما. دلتنگ مشو و ملال ميار. کبر و غرور علمای شرور را به قلب سليم صبر و تحمّل نما زيرا عاقبت اين تلخ شيرين گردد و مرارت اين صبر شکرين شود و لهيب اين نار جحيم مبدّل به ماء معين گردد. عن‌قريب ملاحظه خواهی نمود که اين سفر عزّت پايدار بود و موهبت حضرت پروردگار. جميع ياران را تحيّت ابدع ابهی ابلاغ دار. مکاتيبی که خواسته بودی مرقوم گرديد و در طيّ اين مکتوب است. ع ع
