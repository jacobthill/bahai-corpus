
                    هُو اللّه
يا امة البهآء،  نامه شما رسيد الحمدلله از گلشن معانی نفحه
طيّبه محبّت اللّه استشمام گرديد  دلائل ثبوت و استقامت
بر عهد و پيمان بود  يا امة البهآء الحمدلله ارواح و قلوب
بفضل و موهبت جمال مبارک در نهايت ارتباط و ثبوتست
لهذا فصلی ابداً در ميان نه  بلکه الفت روحانی و مؤانست
وجدانی دائم و مستمر  و از الطاف حضرت بديع الأوصاف
استدعا مينمايم که همواره در کهف حفظ و حمايت حضرت
احديّت محفوظ و مصون مانی و موفّق بکنيزی جمال مبارک
باشی  و جميع اماء رحمان را از قبل عبدالبهآء تحيّت ابدع
ابهی با نهايت مهربانی ابلاغ نما و بگو که در اين دور نساء حکم
رجال يافته‌اند  بلکه در ممالک اروپ و امريک در تبليغ امر اللّه
و انجذاب بنفحات اللّه سبقت بر رجال جسته‌اند و باحبّای
روحانی ماه فيروزک نهايت اشتياق از اين بنده نيّر آفاق
ابلاغ نما جميع را بجان جويانم  و بقلب و روان در نهايت
اشتياق شب و روز بعتبه حضرت مقصود عجز و نياز کنم تا
آن نفوس مبارک تأييدات غيبيّه از ملکوت ابهی يابند و
بآنچه سزاوار و شايان اين قرن عظيم و عصر کريم است موفّق
و مؤيّد شوند  و عليک و عليهنّ و عليهم البهآء الابهی از
           عدم فرصت مختصر مرقوم گرديد  ع‌ع
