
 هو اللّه 
ای ثابت بر پيمان نامه شما رسيد مضمون بسيار عجيب
زيرا اين شبهات تازه اشتهار نيافته قرون و اعصار
متواليه است که در اروپا اين زمزمه بلند است و همچنين
در قرون اولی در آسيا انتشار داشت ولی در هر عهد
قوّه نافذه کلمة اللّه بنيان اين شبهات برانداخت و نور مبين
مانند آفتاب اشراق نمود چه که ادّله و براهين اين بی
خردان اوهن از بيت عنکبوت و در نهايت سستی و ضعف
مشهود هر چند غافلان ايران متابعت مادّيون فرنگيان
خواهند و پيروی طبيعيون اروپ تقليداً آرزو دارند
ولی از قواعد و اصول آنان بی خبرند و از ادّله و حجج
و موضوع و محمول ايشان بی اطّلاع اروپائيان در مذهب
طبيعی بحسب فکر و آرای خويش محقّقند ولی طبيعيون
ايران مقلّد لهذا با فرنگيان در اين مسئله مباحثه و بيان
آسان زيرا بقاعده و دليل صحبت ميدارند و انسان بقاعده
جواب ميدهد ولی با اين مقلّدان ايران بسيار مکالمه
مشکل است زيرا آنچه ميگويند صرف مدّعاست
نه دليل و نه برهان. مثلاً مسئله عناصر نچنين است که
ايرانيان ميگويند علمای طبيعيون اين مسئله را چنين ترتيب
ميدهند و بر اين اساس جميع مسائل طبيعيّه را تأسيس
مينمايند زيرا اين اصل مذهب آنان است و مسائل
ديگر بتمامها فروع و آن اينست که در عالم وجود عناصر
بسيطه هر يک جزء واحد است و قابل تجزّی
و تفصيل نيست و جميع کائنات ترکيب اين عناصر مفرده
يعنی مرکّب از اجزاء متنوّعه‌اند يعنی عناصر بسيطه را
تشبيه بحروف نمايند و حروف تجزّی نشود. مثلاً الف
مفرد است اين را از هم تجزّی نتوان نمود امّا کائنات سائره
بمنزله کلمه‌اند که مرکّب از حروف متعدّده‌اند کلمه را
تفصيل و تجزّی توان نمود. باری گويند که چون در جميع
موجودات ملاحظه نمائی واضح و مشهود است که اين
عناصر بسيطه بصور نامتناهيه منحل و ترکيب شده است
هر ترکيبی کائنی از کائنات موجوده و چون اين ترکيب
تحليل گردد عدم نسبی و اضافی تحقّق يابد زيرا عدم
محض را مستحيل و محال دانند مثلاً گويند اجزائی 
ترکيب شده است و از آن ترکيب انسان تحقّق يافته چون
اين ترکيب تحليل گردد اين کائن بشری از ميان برود ولی
آن اجزاء اصليّه و عناصر فرديّه باقی و بر قرار است پس
تحقّق کائنات از ترکيب است و تشتّت موجودات از تحليل
اين ترکيب و تحليل متتابع و مترادف و مستمرّ در اين
صورت چه احتياج بحيّ قدير. اين خلاصه برهان آنان
و دليلشان بزعمشان واضح و عيان در وقت بحث اين
مسئله را تأسيس نمايند چون اين مسئله مبنی بر قواعد
و اصول است لهذا جواب آسان و بکمال اختصار بيان
بطلان اين قضيّه ميتوان نمود چنانکه با فلاسفه اروپ
و امريک بتکرار اينمسئله در ميان آمد و بچند کلمه جواب
قناعت نمودند و تسليم کردند در جواب گفته شد
که اين ترکيب که اسّ اساس وجود و سبب حيات
کائنات است از اقسام ثلاثه ترکيب کدام يک است
زيرا ترکيب يا تصادفی است و يا لزوم ذاتی و يا ارادی 
يعنی تحت اراده الهيّه اگر بگوئيم ترکيب کائنات
تصادفی است معلول بيعلّت لازم آيد و اين ممتنع
و محال است که معلول بيعلّت تحقّق يابد بطلان اين قضيّه
بديهی است و اگر اين ترکيب لزوم ذاتيست
در اينصورت تحليل ممتنع و مستحيل ابديّت و سرمديّت
از لوازم ذاتيّه آن اين هم که نيست پس چه ماند ترکيب
ارادی يعنی باراده حيّ قديم هذا هو الحقّ و ما بعد الحقّ
الّا الضلال المبين و در اين مورد در سؤال و جواب
مس بارنی بحثی دقيق در اين قضيّه گرديده و امّا تفاوت
بين نفوس و پستی و بلندی و برتری و بهتری طبيعيون
دو قسمند قسمی بر آنند که اين بهتری و برتری و تفاوت
بين بشر در اصل خلقت است باصطلاح آنها از مقتضای 
عالم طبيعت است و گويند که تفاوت بين نوع واضح است
که طبيعی است مثلاً نوع اشجار تفاوت و امتيازشان
طبيعی است و حيوان نيز تفاوت طبيعی دارد حتّی در جماد
نيز تفاوت طبيعی است يکی معدن سنگ است و ديگری
معدن لعلّ پر آب و رنگ يکی صدف است و ديگری
خزف و قسم ديگر از فلاسفه قدما بر آنند که تفاوت بين
بشر و امتياز عقول و هنر از تربيت است زيرا شاخ کج
بتربيت راست گردد و درخت بی‌ثمر بيابانی بستانی شود
و پيوند گردد و بارور شود و شايد تلخ است شيرين شود
ميوه‌اش صغير است کبير گردد و لذّت و حلاوت يابد
و برهان اعظمشان اينست که زنگيان افريک قاطبة
وحشی و نادانند و متمدّنان امريک قاطبة دانا و هوشمند
و اين واضح است که تفاوت اين دو فرقه مبنی بر تجربه
و تربيت است اين قول فلاسفه و حکما است ولی انبيا
بر آنند که در اصل فطرت تفاوت مسلّم و مبرهن و فضّلنا
بعضکم علی بعض قضيّه ئی محتوم و معلوم البتّه نفوس بشر
در اصل فطرت مختلفند اگر اطفال معدود از يک پدر و يک
مادر در مکتب واحد و بتعليم واحد و تربيت واحده
و بغذاء و طعام واحد پرورش يابند بعضی بنهايت علم
و درايت رسند و بعضی متوسّط باشند و بعضی بهيچوجه
تعليم نگيرند پس معلوم شد که تفاوت در بين بشر
از تفاوت مراتب و خلقت است و همچنين تعليم و تربيت را
نيز تأثيری عظيم مسلّم و مقرّر دانند مثلاً اگر طفل
از دبستان محروم ماند البتّه جاهل و نادان ماند و معلوماتش
محصور در اکتشافات خويش باشد و چون نزد اديب
دانا تحصيل علوم و معارف نمايد بر اکتشافات هزاران
نفوس از بشر اطّلاع يابد پس تعليم اهل ضلالت را
سبب هدايت شود و کوران را علّت بينائی گردد
بيخردان را دانا کند بی حاصلان را سبب بزرگواری شود
انسان ابکم را ناطق کند و فجر کاذب را صبح صادق نمايد
دانه صغير را نخل باسق نمايد و عبد آبق را مليک فائق
فرمايد لهذا البتّه تربيت تأثير دارد و نظر باين
حکمت است که مظاهر غيب احديّت و مطالع رحمانيّت
در عالم بشريّه مبعوث گردند تا نوع انسان را بنفحات قدس
تربيت نمايند و طفل رضيع را رجل رشيد کنند پس
محرومان ناسوت محرمان لاهوت گردند و بی‌نصيبان
بهره و نصيب يابند. ای ثابت بر پيمان رساله تأليف بارنی را
که در اروپا طبع شده است از طهران بطلبيد در اين مسئله
و شبهات دروين فيلسوف انگليس که مقتدای طبيعيون
اروپ است مفصّل مخاطباتی شده است. امّا عبارتی که
مرقوم فرموده بوديد عناصر محسوسه را موجد و مولّد
جميع اشيای موجوده دانند پس در اين صورت عناصر
که موجد و مولّدند هر يک از آلهه هستند چه که ايجاد
صفت اللّه است در اين صورت طبيعيون ايران معتقد
به اله هستند ولی آلهه متعدّده غير متناهيه. ملاحظه
نمائيد که بيان چگونه مشوّش است ولی طبيعيون اصليون
اروپ چنين نگويند برآنند که عناصر بسيطه بصور
نا‌متناهيه ترکيب گردد و هر صورتی کائنی از کائنات
شود و چون تحليل يابد آن کائن عدم اضافی يابد. و امّا
مسائل ديگر که بحث و نقل از طبيعيون نموده بوديد
که فرد اکمل در نوع بشر دارای کمالات نا متناهيه است
و از شدّت ذکاء و فطانت کشف اسرار کائنات نمايد و از
هزار سال بعد خبر دهد. اين قول مانند دانه افشانی است
که مرغان معصوم را شکار کنند و مقصدشان اينست
که باين وسائل در بدايت با متديّنين باللّه محاوره و مجالست
و مؤانست نمايند تا کم کم از صراط مستقيم منصرف
کنند. ای احبّای الهی بايد هر يک در اينمسائل چنان
ملکه حاصل کنيد که بقوّه برهان انبيا و رسل نادانان
و نو هوسانرا لسان قطع نمائيد زيرا انبيای الهی نفوس
مقدّسه انسانی و امّا ما دون اسير و مفتون طبيعت
و شيطان نفسانی البتّه مظاهر رحمانی غالب بر تماثيل
حيوانی گردد. انذارات جمال مبارک بملوک ارض بنهايت
صراحت بدون تأويل و احتياج تفسير در اثبات قوّه
قدسيّه ماوراء الطبيعه برهان کافی وافی است سور
ملوک را مطالعه نمائيد و خطابهای شديد را دقّت کنيد
و انذارات عظيمه را ملاحظه نمائيد و خطاب "يا ايّتها النقطة
الواقعة فی شاطئ البحرين" را تمعّن فرمائيد و خطاب
بطهران را نيز اندک ملاحظه کنيد و خطاب بسواحل نهر
رين را از نظر بگذرانيد و تطبيق بوقوعات حاصله کنيد
که جميع اين انذارات در مدّتی قليله تحقّق يافت. آيا بادراک
بذکاء طبيعی کشف اين وقوعات مهمّه در اندک زمان پياپی 
ممکن است و تحقّق اين وقوعات در ايّام قليله تصوّر 
ميشود لا واللّه مگر آنکه بقوّه مليک مقتدر تحقّق يابد
و بکلمه نافذه‌اش مجری کند و از پيش خبر دهد
فرصتی نيست و الّا از اين مفصّلتر مرقوم ميشد و عليک البهاء الأبهی ع‌ع 
