
هواللّه 
ای منجذب بنفحات حقّ صبح است
و هر نفسی در هوسی و اين عبد بياد روی و خلق و خوی
تو مشغول و در کمال وجد و اشتياق بتحرير مألوف
چندی است که بهيچ وجه خبری از آنجناب نه و اثری 
از خامه عنبر بار ظاهر نشد اگر چه ميدانم که در هر جائی 
که هستی و بهر جامی که مستی در پای خم معانی آرميدی 
و از صهباء محبّت الهی مخمور افتادی ولی اشتياق از جهتی
و انتظار ورود اخبار از جهتی مشکل است. البتّه اخبار شما
دائماً بايد برسد خواه جواب ارسال شود و خواه بعهده
تعويق ماند چه که فرصت تحرير و تقرير بجهة اين عبد
اکسير اعظم شده است با وجود اين ملاحظه نما که چه
قدر تحارير و مکاتيب از اين قلم نگاشته ميگردد از جمله
با وجود عدم آنی فرصت مکتوبی مفصّل از شدّت محبّت
بآنجناب مرقوم گرديد که فی الحقيقة حکم صد مکتوب
دارد باری آنچه وعده نموديد بايد وفا نمائيد و در آن خطّه
و ديار و در اطراف و اکناف از قبائل و ايليات انوار الهی
ساطع و روشن گردد و نفوسی تربيت شوند و ليظهره علی
الدين کلّه محقّق شود ايدوست حقيقی وقت وقت
جوشش چون درياست و کوشش در همه جا الحمد للّه
حکومت و مروّت سلطنت واضح و مبرهن است و کلّ رعيت در حمايت اعلی حضرت ع‌ع 
