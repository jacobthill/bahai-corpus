                                                               
هو الله
ای ياران رحمانی فيض وجدانی و فوز نورانی از نتائج ثبوت بر محبّت الهی و استقامت در سبيل ربّانيست. در آيه مبارکه می‌فرمايد انّ الّذين قالوا ربّنا اللّه ثمّ استقاموا تتنزّل عليهم الملائکه. اين ملائکه تأييد است اين ملائکه توفيق است اين ملائکه رحمتست اين ملائکه موهبت است اين ملائکه الهامست اين ملائکه اطمينان و ايقانست. يعنی اين مقامات عاليه و فضائل رحمانيّه از نتائج ثبوت و استقامتست. نفس ثابت نابت گردد و شخص مستقيم مظهر فيوضات علّيّين شود. شجر چون ريشه نمايد سبز و خرّم گردد و برگ و شکوفه نمايد و ميوه خوشگوار ببار آرد. بنيان چون پايه متين دارد ايوان شود، قصر مشيد گردد و رکن شديد شود. پس تا توانيد ثبوت و استقامت بنمائيد تا مظهر الطاف ربّ جليل گرديد. تجلّيات رحمانيّه مشاهده کنيد و فيوضات غيبيّه ملاحظه نمائيد. من در صبح و شام به درگاه احديّت تضرّع و لابه نمايم و شما را تأييدات سبحانيّه و توفيقات سمائيّه طلبم تا در اين عالم ظلمانی جلوه نورانی کنيد و به اخلاق و فضائل انسانی عالم وجود بيارائيد. شب و روز بکوشيد تا امر خيری از شما سر زند و روز و شب تضرّع و زاری نمائيد تا به خدمت عالم انسانی موفّق شويد. اين است موهبت کبری و عليکم البهاء الأبهی. ع ع
