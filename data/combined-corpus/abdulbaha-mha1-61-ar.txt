 
 هو اللّه 
الهی الهی انّک لتعلم انّ قلبی ممتلأ بحبّ أحبّائک و روحی
متعلّق بروح أصفيائک و صدری ينشرح بذکر امنائک
و حقيقتی منجذبة بذکر ارقّائک و أخذتنی سکرة
حبّهم فاجبرتنی ان أرطب لسانی بثنائهم و أناجيک بقلبی
و روحی و لسانی و اتضرّع اليک ان تنزل عليهم موائدک 
السماويّة و آلائک الرحمانيّة و تلقی عليهم ذيل ردائک
و تملأ لهم کأس عطائک و تشملهم بلحاظ رحمانيّتک
و تغرقهم فی بحار رحمتک و تخصّصهم بجليل موهبتک
و تختارهم لأعلاء کلمتک و تتمّم عليهم نعمتک حتّی تتجلّی
فی قلوبهم انوار توحيدک و يمرّ علی رياض افئدتهم نسيم
الحياة بفضلک و جودک و تنطبع فی مرايا قلوبهم آيات
معرفتک و تقرّ أعينهم بمشاهدة مظاهر موهبتک و تنطق
ألسنهم ببديع اسرارک و تطمئنّ نفوسهم بادراک آثارک
و تفيض عليهم فيوضات اسمائک و صفاتک ربّ ربّ 
أيّدهم علی خدمتک و وفّقهم علی عبوديّتک و اجعلهم
آيات توحيدک و رايات تمجيدک و أشجار رياض محبّتک
و کلمات کتاب معرفتک و سرج هدايتک و نجوم أفق
موهبتک و أمواج بحر أحديّتک و شهب أوج عظمتک
و أشعّة شمس ظهورک و رياحين حدائق رحمانيّتک
و ينابيع أسرارک و مصابيح هدايتک انّک أنت المقتدر
المعطی المؤيّد القويّ الکريم ای ياران الهی و ياوران
عبدالبهاء شمس حقيقت چون در پس سحاب جلال
مختفی شد و نيّر آفاق از مطلع شهود افول نمود و در جهان
پنهان اشراق کرد و از غيب اکوان بر عالم امکان فيض
مستمرّ مبذول داشت خفّاشان بحرکت آمدند و پر و بالی 
گشودند و جولانی دادند و چنان گمان نمودند که فيض
جليل آنوجه جميل را منقطع نمايند و اشعه ساطعه شمس
حقيقت را خاموش کنند نار موقده را مفقود نمايند و نور
محمود را معدوم سازند زيرا چنين پنداشتند که بصعود
حضرت مقصود بنيان الهی بر افتد و شجره مبارکه از ريشه
کنده شود بئس ما ظنّوا و زعموا و تراهم اليوم فی خسران
مبين چنانچه از قرار مسموع در بعض از جهات اعدا 
بمجرّد استماع خبر مصيبت کبری جشن گرفتند و فرح
و شادمانی نمودند مجلس بزم آراستند و عود بمجمر انداختند
و نقل و شکوفه نهادند و شمعها افروختند و شهد
و شراب آميختند و چنگ و چغانه بنواختند و آنشب را
تا بصباح فرح و شادمانی نمودند و مسرّت و کامرانی
جستند ولی غافل از اينکه فيض آن آفتاب را انتهائی نه و سيل
آن بيابان را انقطاعی نيست پرتو آن کوکب مبارک
مستمرّ است و سرير سلطنت "الرحمن علی العرش استوی" 
مستقرّ بلکه هيکل بشری مانند سحاب مانع از مشاهده
شعاع آفتاب است. اينست که در انجيل ميفرمايد حضرت
موعود وقتيکه آيد بر ابر سوار است و چون سحاب
مکرم مختفی گردد قرص شمس ظاهر شود و شعاع
شديد منتشر فرمايد لهذا چندی نگذشت ولوله در آفاق
افتاد و زلزله در ارکان عالم افکند شرق پرهلهله شد غرب 
پر غلغله گشت آفتاب انور جمال حقيقت از منطقة البروج
غيب در نقطه احتراق اشراق بر آفاق نمود پرده ستر و خفا
بر افتاد و نار محبّة اللّه در قلوب و احشا بر افروخت
احبّای الهی مانند شمع روشن گشتند و بمثابه شاهدان
عشق رسوای انجمن شدند از هر کرانه نغمه و ترانه
بلند شد و ندای "ربّنا انّا سمعنا ندائک من کلّ الأقاليم" 
بلند شد اعلاء کلمة اللّه گشت و نشر نفحات اللّه صيت
حقّ جهان گير شد و صوت ألست بآذان قريب و بعيد رسيد
امر اللّه عظيمتر شد و بنيان شريعة اللّه رفيعتر گشت
جميع ملل متأثّر شدند و دشمنان جمال مبارک خائب و خاسر
گشتند و چون ملاحظه نمودند که صعود حضرت
مقصود روحی لأحبّائه الفداء سبب اعلاء امر مبارکش
گشت و شعله نار موقده بيشتر شد و هر مؤمن مطمئنّی
قدم پيشتر نهاد لهذا سطوع نور منير ملل معارضه را
خسران مبين شد و همچنين فضل حضرت يزدان سرير
تاجداری ايران را بجلوس پادشاه عادلی تزيين داد و بقوّه
رحمان آن تاجدار کامل بر حزب مظلوم مهربان گرديد
اين نيز تأييدی از حضرت ربّ قدير شد و همچنين نفوس
مقدّسی از ياران الهی بوفا قيام نمودند و در سبيل جمال
ابهی جان فشانی کردند راحت و آسايش خويش را
بگذاشتند و ديده بافق احديّت گماشتند منادی
پيمان گشتند و پيمانه پيمان بدست گرفتند و جهانی سرمست
نمودند نشر نفحات اللّه کردند و تبليغ امر اللّه نمودند
و نفوس کثيره را هدايت کبری مبذول داشتند. الحمد للّه
که تأييدات جمال ابهی پی در پی رسيد و نصرت ملأ
أعلی پرتوش مانند بارقه صبح دميد افواج جنود ملأ
أعلی مانند امواج مترادفاً نازل و جيوش پر جوش
و خروش ملکوت ابهی بکمال قوّت و قدرت ممالک
قلوبرا گشود و مسخّر نمود اين جنود الهامات الهيّه بود
و اين افواج امواج بحور رحمانيّه نفوس ميّته را حيات
ابديّه بخشيد و بر ممالک قلوب هجوم نمود و جان و روح
مبذول داشت زيرا لشکر حياتند و جنود نجات زادهم
اللّه شوکة و جلالًا و دولة و رجالاً پس ای احبّای الهی
حال وقت آن است که بشکرانه اين موهبت بآنچه مکلّفيد
بآن قيام نمائيد و احکام شريعة اللّه را مجری داريد
در مشرق الاذکار بدرگاه احديّت نماز آريد و عجز
و نياز کنيد و بستايش و نيايش پردازيد و در شهر صيام
صائم گرديد و در لياليش قائم ولی بکمال حکمت نه بنوعيکه
سبب جزع و فزع جهّال گردد و يک خواهش از جميع
ياران الهی دارم و آن آرزوی جان من است که مرا بصرف
عبوديّت آستان مقدّس من دون تأويل بستايند و بجز
بکلمات و تعبيراتيکه از نفس خامه اين عبد صادر عبدالبها را
نستايند ابداً تجاوز از آن نکنند بهمانقدر کفايت کنند
انّ نعتی و صفتی و سمتی و اسمی و لقبی و کينونتی و ذاتی
و حقيقتی و علانيتی عبدالبهاء و ليس لی شأن غير هذا
البتّه ياران الهی استدعای اين عبد را که بکمال عجز و نياز
نموده قبول خواهند فرمود و اين قلب حزين را شادمان
خواهند کرد و اين جسم عليل را حياتی جديد مبذول
خواهند داشت تا عبدالبهاء باستماع اين بشارت کبری
و حصول اين موهبت عظمی شادمانی کند و سرور و فرح رحمانی يابد ع‌ع 
