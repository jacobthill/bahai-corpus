	بنام خداوند بيمانند
آنچه در رتبهٴ اوّليّه سبب نظام عالم و ترقّى امم است صلح اكبر بوده و خواهد بود و تفصيل آن در زبر و الواح ذكر شده، انشآء الله در مدينهٴ انصاف مؤتمرى از ملوك بمفاوضهٴ اين صلح اكبر جمع شوند و آنچه از قلم اعلى نازل شده مجرى دارند در اينصورت عالم ساكن و خود مستريح گردند، آنچه كه سبب و علّت ترقّى دولت و ملّت است اينست كه ذكر شد و لكن آذان واعيه بايد و ابصار حديده شايد تا ببينند و بشنوند، اميد هست كه حقّ جَلَّ جَلالُهُ از توجّه و استقامت أُمنا و اصفياى خود برانگيزاند خلقيرا كه ملتفت شوند و باصلاح عالم قيام نمايند، عجب در آنكه قلم اعلى در جميع احوال بنصايح مشفقانه مشغول بوده و هست، در ايّاميكه سهام بلا از سحاب بغضا
بمثابهٴ باران در حركت و نزول بود كلمهٴ حقرا ذكر نموديم و ناسرا بصراط مستقيم هدايت فرموديم مَعَذلك اثرى از او ظاهر نه وَجَدْناهُمْ صَرْعى كَأَنَّهُمْ أَعْجازُ نَخْلٍ مُنْقَعِرٍ، انشآء الله بنور بيان رحمن منوّر باشيد و بخدمتش قائم، طُوْبى لِمَنْ فازَ بِكَلِمَةِ اللهِ الْمُهَيْمِنِ الْقَيُّوْمِ وَقامَ عَلى نُصْرَةِ الأَمْرِ وَهُوَ التَّبْلِيْغُ فِيْ لَوْحِي الْمَحْفُوْظِ، اي اهل بها لئالى اگاهى را از غير خود منع ننمائيد بحكمت و بيان اين درّ ثمينه را بر ابصار خلق عرضه داريد شايد بصرى يافت شود و بمنظر اكبر توجّه نمايد، الأَمْرُ بِيَدِ اللهِ رَبِّ الْعالَمِيْنَ. 
 
