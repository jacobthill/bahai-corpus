
هو الابهی
ای واله الهی طالبان حقّ و مشتاقان جمال مطلق سطوع شمس حقيقت را در مشرق آفاق و انفس طلبيدند. بعضی لمعه‌ای مشاهده نمودند و برخی شعله‌ای و بعضی حيران و سرگردان گشتند. در خاک سرّ لولاک طلبيدند و در حقائق و اعيان حيوان و نبات و جماد حقيقت جامعه مبدء و معاد جستند. ذوالقرنين الهی چون خاور و باختر هستی را سير نمود و افق غيب و شهود را کشف کرد شمس حقيقت را در مطلع انوار هيکل بشری و قالب عنصری طالع و غارب ديد فوجدها تغرب فی عين حمئة. پس تو چون مظهر اين موهبت گشتی ستايش و نيايش نما. ع ع
