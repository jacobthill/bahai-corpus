
 هو اللّه 
ای بيدار هشيار ستايش و پرستش يزدانرا نما که ترا
از گرداب پيمان شکن اهريمنان رهائی داد و در انجمن
راستان در آورد اين گروه پرتو آفتاب نه‌بينند و چون
موش کور در کنج گور جای گزينند و گوش بآهنگ
جانبخش جهان آسمان ندهند و چون مار کرّ در سوراخ
تاريک و تنگ خزيدند و چون خواهند که دانائی بنمايند
و بينائی خويشرا بستايند گويند آفتاب درخشنده
تاريک است و ماه تابان تيره در چشم هر دور و نزديک
آهنگ مرغ چمن بد آواز کلاغ و زغن خوش گلشن
راز يزدان گلخن است و سرزمين خس خاشاک گلزار و چمن
پس چار گوهر چهار سو چهار جو چهارکو چهار جايگاه
چهار روز در سخن پيشينيان و نياکان بسيار اختر چهارم
آسمان چون در روز چهارم چارم جايگاه روی بنمايد هر که
يزدانی يزدانی گردد و هر که اهريمنی اهريمنی شود زيرا
هر جانی چون از تن جدا گردد در روز آغاز بجايگاه
آغاز رسد و بگذرد و از گوهر خاک در گذرد روز دويم
از جايگاه دويم از گوهر جهان روينده در گذرد روز سيم
از جايگاه سيم جهان جانوران در گذرد در بامداد روز
چهارم در جايگاه مردمان چون مهر درخشنده جهان
يزدان بتابد هر که در گذرد بجهان خداوند مهربان پيوسته
گردد و الّا در تيرگی جايگاه جانوران ماند چهار روز
چهار جايگاه است چه که خورشيد جهان جان بر چار
جايگاه باندازه آن جايگاه پرتو بخش است دوستانرا
يک يک پيغام دوستی و پيام آشنائی برسان جانت شاد باد   ع‌ع 
