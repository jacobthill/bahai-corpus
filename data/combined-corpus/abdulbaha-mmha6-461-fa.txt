                  
هو الله
ای ثابت بر پيمان نامه اخير وصول يافت و از گفتگوی با شخصين محترمين بشاشت حاصل گشت. ما در حقّ ايران و سروران محترم ايرانيان تبتّل و تضرّع به آستان يزدان نمائيم تا خدا چاره‌ای نمايد. اين جسم ضعيف ايران علل مزمنه پيدا کرده است، طبيبان عادی علاج نتوانند، طبيب حاذق آن حضرت رحمن است تا ترياق فاروقی دهد و معجون الهی عنايت فرمايد. چاره‌ای جز اين نيست. من اميدوارم که اين جسم عليل شفای ربّ جليل يابد و امراض و اعراض خفّت يافته اسباب غيبی فراهم آيد. مستقبل ايران در نهايت شکوه و عظمت و بزرگواريست زيرا موطن جمال مبارکست. جميع اقاليم عالم توجّه و نظر احترام به ايران خواهند نمود و يقين بدانيد که چنان ترقّی نمايد که انظار جميع اعاظم و دانايان عالم حيران ماند، هذه بشارة کبری بلّغها لمن تشآء و هذا وعد غيرمکذوب و ستعلمنّ نبأه بعد حين.
در خصوص ميرزا حبيب‌اللّه البتّه نهايت همّت را خواهد نمود. به شخصين محترمين که مذاکره فرموديد اگر تصادفاً ملاقات کنيد ابلاغ نمائيد که ما در حقّ ايشان دعا کنيم و در آنچه سبب عزّت ابديّه ايران و ايرانيان است بکوشيم. به حضرت اخوی نهايت مهربانی از قبل من برسانيد و بگوئيد که در هر دائره‌ای از دوائر حکومت چون مستخدم گردد شب و روز آرام نگيرد، به خدمت دولت و ملّت پردازد و نهايت راستی و صداقت و امانت و پاکی و آزادگی اثبات نمايد و به مواجب خود ولو جزئی باشد قناعت کند و از جميع آلودگی‌ها منزّه و مقدّس باشد تا واضح گردد که بهائيان فرشتگان آسمانند و جز خدمت به عالم انسانی علی‌الخصوص وطن خويش آرزوئی ندارند و اين وصايا بايد دستورالعمل جميع بهائيان که به خدمت و منصبی مخصّص گشته‌اند گردد. آنچه ارسال نموده بوديد قبض وصولش ايّامی چند پيش ارسال شد و عليک البهآء الابهی. ع ع
