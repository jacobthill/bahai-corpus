
 ﴿  هو العليّ العالی الاعلی ﴾
     ای بلبلان الهی از خارستان ذلّت بگلستان معنوی
بشتابيد * و ای ياران ترابی قصد آشيان روحانی فرمائيد
مژده بجان دهيد که جانان تاج ظهور بر سر نهاده
و ابوابهای گلزار قدم را گشوده * چشمها را بشارت
دهيد که وقت مشاهده آمد * و گوشها را مژده دهيد
که هنگام استماع آمد * دوستان بوستان شوق را خبر
دهيد که يار بر سر بازار آمد * و هدهدان صبا را آگه
کنيد که نگار اذن بار داده * ای عاشقان روی جانان
غم فراق را بسرور وصال تبديل نمائيد * و سمّ هجران را
بشهد لقاء بياميزيد * اگر چه تا حال عاشقان از پی
معشوق دوان بودند و حبيبان از پی محبوب روان
در اين ايّام فضل سبحانی از غمام رحمانی چنان احاطه
فرموده که معشوق طلب عشّاق مينمايد و محبوب
جويای أحباب گشته * اين فضل را غنيمت شمريد
و اين نعمترا کم نشمريد * نعمتهای باقيه را نگذاريد
و باشيای فانيه قانع نشويد * برقع از چشم قلب برداريد
و پرده از بصر دل بردريد تا جمال دوست بی حجاب
بينيد و نديده ببينيد و نشنيده بشنويد * ای بلبلان
فانی در گلزار باقی گلی شگفته که همه گلها نزدش
چون خار و جوهر جمال نزدش بيمقدار * پس از جان
 بخروشيد و از دل بسروشيد و از روان بنوشيد و از تن
بکوشيد که شايد ببوستان وصال درائيد و از گل
بيمثال ببوئيد و از لقای بيزوال حصّه بريد * و از اين نسيم
خوش صبای معنوی غافل نشويد و از اين رايحه
قدس روحانی بی نصيب نمانيد * اين پند بندها بگسلد
و سلسله جنون عشق را بجنباند * دلها را بدلدار رساند
و جانها را بجانان سپارد * قفص بشکند و چون طير
روحی قصد آشيان قدس کند * چه شبها که رفت و چه
روزها که در گذشت و چه وقتها که بآخر رسيد و چه
ساعتها که بانتها آمده و جز باشتغال دنيای فانی نَفَسی
بر نيامد * سعی نمائيد تا اين چند نَفَسی که باقی مانده
باطل نشود * عمرها چون برق ميگذرد * و فرقها بر
بستر تراب مقرّ و منزل گيرد ديگر چاره از دست
رود و أمور از شصت * شمع باقی بيفانوس روشن و منير
گشته و تمام حجبات فانيرا سوخته * ای پروانه گان
بی پروا بشتابيد و بر آتش زنيد * و ای عاشقان بی دل
و جان بَرِ معشوق بيائيد * و بی رقيب نزد محبوب
دويد گل مستور ببازار آمد بی ستر و حجاب آمد و بکلّ
ارواح مقدّسه ندای وصل ميزند چه نيکو است اقبال
مقبلين * فهنيئاً للفائزين بأنوار حُسْن بديع *