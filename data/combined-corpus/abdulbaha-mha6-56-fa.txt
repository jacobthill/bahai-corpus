
                     هُوالأبهی
ای مخمور باده رحمانی، فضل حضرت ربّ جليل را
ملاحظه فرما که چه قدر عظيم است و جودش چه قدر بديع
که اين عبدالبهاء در اين وقت که شمس سما آفل و انجمن
گروه مختلف حافل خامه برداشته و روی از کلّ برتافته و
بياد تو مشغول گشته ای يار معنوی از الطاف الهی اميدوارم
که چون شمع برافروزی و حجبات جميع احزاب بسوزی
و چون ستاره افق عزّت بدرخشی و دليل هر عليل شوی
و هادی سبيل هر گمگشته ذليل آتش عشق الهی روشن کنی
و شعله‌ئی در بُن و بنگاه اين عالم زنی ابواب فتوح بگشائی
و روح مبذول داری ای دوست حقيقی اگر بدانی در اين بساط چه قدر 
عزيزی البتّه پر برآری و پرواز کنی و البهاء عليک	ع ع
