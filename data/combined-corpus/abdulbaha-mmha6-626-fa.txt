                                                             
هو الله
ای ثابت بر پيمان نامه مورّخ به ١٩ جمادی‌الثّانی سنه ١٣٣٨ رسيد. الحمد للّه حضرت خان بهائی به آن اقليم شتافت و به تشويق و ترغيب پرداخت. مجالس تبليغ منعقد گشت محفل نساء تأسيس شد انجمن تأييد تأسيس گرديد. اميدم چنانست که فيوضات الهيّه شايان و ارزان گردد و نفوس منتبه و متنبّه شده به مقام اطمينان رسند. راضی از خدا گردند و مرضيّ درگاه کبريا شوند. در قرآن می‌فرمايد يا ايّتها النّفس المطمئنّه ارجعی الی ربّک راضية مرضيّة. حضرت خان فی‌الحقيقه جانفشانند و از قدمای ياران. با وجود ناتوانی جوان برنا هستند و در عبوديّت الهيّه در نهايت همّت می‌کوشند. از خدا خواهم که ايشان و شما و عموم ياران موفّق به عبوديّت آستان گرديد. به طهران مرقوم داريد که به هر قسمی باشد شخص کاملی به کرمانشاه بفرستند. اگر آقا ميرزا يوسف خان همّت نمايند بسيار موافق و جناب ميرزا محمّد خان تبريزی نيز عاقبت سفر به حضور آن ديار خواهند فرمود و عليکم البهآء الأبهی. عبدالبهاء عباس ٢٥ رمضان ١٣٣٨.
