
         هو اللّه
ای منادی پيمان آنچه كه بجناب ميرزا احمد مرقوم
نموده بوديد ملاحظه گرديد از رياض معانی آن نفحه
خوشی استشمام شد و از هويّت كلمات مضمون لطيفی
استنباط گشت و آن عبوديّت آستان مقدّس است
و بذل دل و جان در سبيل جانان طوبی لك ثمّ طوبی لك
 مقصود از ذبح و قربانی در كور حضرت خليل
مقام فدا بود نه مراد قصّابی و خونريزی
اين سرّ فداست و سرّ فدا معانی بيحد و شمار دارد
از جمله فراغت از نفس و هوی و جان فشانی در سبيل
هدی و انقطاع از ما سوی اللّه و از جمله محويّت و فناء
دانه و ظهور در شجر و ثمر بجميع شئون فی الحقيقة آن
دانه خود را فدای آن شجره نموده زيرا اگر دانه
بحسب ظاهر متلاشی نشود آن شجر و آن شاخ و آن
ثمر و آن ورق و آن شكوفه در حيّز وجود تحقّق نيابد
و از جمله معنی سرّ فدا اينست كه نقطه حقيقت بجميع
شئون و آثار و احكام و افعال در مظاهر كلّی و جزئی
ظاهر و مشهود و عيان گردد يعنی نفوس مستفيض
از اشراقات او شوند و قلوب مستشرق از انوار او
و اين سرّ فدا بحسب مراتب در هر حقيقتی از حقائق
مقدّسه و كينونات علويّه و مظاهر اشراقيّه مشهود
و واضح گردد كلّ ذبيح هستند و كلّ فدائيان سبيل
الهی و كلّ بقربانگاه عشق شتافتند لهذا اسحق
و اسمعيل هر دو ذبيحند بلكه جميع بندگان الهی و اين
مقامی از مقاماتست كه از لوازم نجوم توحيد است
و از اين گذشته در مقام توحيد اسمعيل و اسحق حكم يك
وجود دارند عنوان هر يك بر ديگری جائز است
و امّا در توراة ذكر اسحق است و همچنين در احاديث
حضرت رسول نيز ذكر اسحق هست و ذكر
اسمعيل هر دو و اين عبد ذكر اسمعيل را نموده بحسب
اصطلاح قوم چون در السن و افواه اهل فرقان ذكر
اسمعيل است لهذا باين مناسبت در ضمن بيان احبّای
    الهی را هر يك كه باسمعيل موسومند باين
        مقام اعزّ اعلی دلالت كرد
         و عليكم التحيّة و الثناء
            ع ع
