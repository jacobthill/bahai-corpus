                                                              
هو الابهی
ای ورقه موقنه اگر به کنه الطاف که از حضرت رحمن در حقّ تو مبذول گشته پی بری پری بگشائی و به افق عزّت پرواز نمائی. در فجر وجود و صبح شهود به مشاهده انوار حضرت مقصود فائز گشتی و جواب الست را بلی گفتی و از جام حقّ سرمست شدی ولی نشئه اين صهبا را در جهان ديگر يابی و نتائج باهره فوز به لقا را در يوم الله در عالم انور مشاهده فرمائی. پس به شکرانه اين فضل بی‌منتهی بر عهد و ميثاق ثابت و مستقيم باش. ع‌ ع
کبّری من قبلی علی والدتک و اختک و خالتک و بنت خالتک اللّائی آمنّ بالله المهيمن القيّوم و ثبتن علی عهد الله و ميثاقه فی اليوم المعلوم.
