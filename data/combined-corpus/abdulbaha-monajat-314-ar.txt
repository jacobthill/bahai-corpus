
هُو اللّه
ای پروردگار آمرزگاری و ای کردگار بزرگواری پس ياران
مشتاق را بهره ئی از اشراق ده و عشّاق روی خويش را پرتوی
از دلبر آفاق بخش آوارگان باديه هجران را به حريم وصال در آر
و گمگشتگان صحرای فراق را محرم حرم وصال کن عاشقان را از حرمان
نجات ده و آشفتگان را در بزم قرب سر و سامان بخش صامتان را
ناطق کن و قانطان را اميدوار فرما بيگانگان را آشنا کن و
محرومان را محرم راز فرما مخمودان را برافروز و منجمدان را به نار
محبّتت بسوز طريق هُدی بنما و ابواب ملکوت ابهی بگشا بنيان
حسد و بغضا برانداز ايوان محبّت و وفا برافراز و بيچارگان را چاره ساز
ای دلبر مهربان هر بينوائی سر گشتهء تو و هر مرغ بی پر و بالی
گرفتار موی تو و هر سر گشته و سر گردانی ناظر به سوی تو و هر سوخته دلی
تشنه جوی تو و جهانيان هر چند غافلند ولی به جان در گفتگوی تو ندانند
و نشناسند نجويند و نپويند ولی مستحقّ الطافند و سزاوار عنايت
و اعطاف  ای کريم نظر به استعداد هر سقيم مفرما به فضل عميم معامله
کن و به نور مبين هدايت فرما ياران خويش را ياوری کن و عاشقان
ملکوت جمال را بشارت وصال ده و دردمندان عشق را درمان دل و
جان بخش هر يک را بر خدمت آستانت موفّق کن و در زمره راستان
در آر و از دوستان راستان کن توئی مقتدر و توانا توئی بخشنده و 
درخشنده و تابان .  ع ع
