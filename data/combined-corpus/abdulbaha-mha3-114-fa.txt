
هو اللّه
ای صاحبان همّت بلند و مقاصد ارجمند، نامه شما فصيح
بود و بليغ و مضمون بديع بود و لطيف زيرا دلالت بر همّت
موفور و بذل سعی مشکور در تربيت اطفال اناث و ذکور بود
و اين از اهمّ امور. بايد اسباب تربيت از برای نورسيدگان رحمانی
و نونهالان بوستان الهی از هر جهت فراهم آورد اينست سبب
روشنائی عالم انسانی الحمد لله  احبّاء در عشق آباد بنيان متينی نهادند
و اساس محکمی گذاشتند اوّل مشرق الاذکار در مدينه عشق
تأسيس شد و حال اسباب تربيت اطفال نيز رو باکمال است چه
که در سنين حرب و قتال نيز اهمال نشد بلکه نواقص اکمال
گرديد حال بايد دائره را توسيع داد و در تدبير تأسيس مدارس
عاليه کوشيد تا مدينه عشق مرکز علوم و فنون بهائيان گردد
و بعون و عنايت جمال مبارک اسباب ميّسر گردد مدرسه بنات را
نيز خيلی اهمّيّت بدهيد زيرا ترقّی عالم نساء سبب ظهور عظمت
و بزرگواری اين کور بديع است اينست که ملاحظه مينمائيد
در جميع اقاليم عالم نساء رو بترقّی است اين از اثر ظهور اعظم
و از قوّه تعاليم الهی امّا بايد در مدارس ابتدا بتعليم دين گردد
بعد از تعليم ديانت و انعقاد قلوب اطفال بر محبّت حضرت
احديّت بتعليم سائر علوم پرداخت و اميدوارم که در مرو و قهقه
و تخته بازار و تاشکند نيز احبّای الهی همّت نمايند و دائره تعليم را
توسيع دهند تا در آن سامان اطفال روز بروز تربيت شده
بنهايت آمال برسند و عليکم البهاء الابهی حيفا ٧ تموز ١٩١٩ ع‌ع
