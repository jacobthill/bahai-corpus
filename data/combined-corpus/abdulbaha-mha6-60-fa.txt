
                        هُوالأبهی
ای ناطق بثنای حقّ و متمسّک بعهد و پيمان الهی، چنديست
که از گلزار اسرارت نسيمی مشکبار نوزيده و از گلشن احوالت
شميمی عنبر نثار نرسيده چرا ساکت و صامتی و واله و هامد
وقت نطق و بيانست و هنگام غريّدن چون شير ژيان
اگر آهنگ اوج اعلی داری پری بگشا و اگر توجّه بمنظر ابهی
داری پروازی بکن و اگر سلسبيل معين حيوان طلبی در ظلمات
بلايا بشتاب و اگر شهادت کربلا جوئی در بحر کرب و بلا خوض
کن از چيزی فتور ميار و قصور مساز آنچه در سبيل الهی از
احوال و حوادث و طوارد و مصائب و موارد حاصل کلّ
تأکيد در تأييد است و بشارات ربّ مجيد مقصود اين است
که منتظر چه روزی و مراقب چه ايّام وقت ميگذرد عنايت
جمال قدم در حقّ آنجناب در منتها درجه بود و الطاف ملکوت
    ابهی اميدواريم که مستمرّ باشد و البهاء عليک   ع ع
