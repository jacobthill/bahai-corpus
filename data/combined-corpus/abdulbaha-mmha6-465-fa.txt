                                                               
هو الابهی
ای ساعی در نشر نفحات اللّه، ترويج معارف و تعميم تعاليم و نشر علوم نافعه و تشويق بر اطّلاع اسرار خلقه و کشف رموز مودوعه در حقائق کونيّه و تحصيل معلومات مفيده و وقوف بر حقائق خفيّه ارضيّه و وصول به اعلی مدارج اسرار فلکيّه از روابط کلّيّه ضروريّه عالم انسانيست بلکه از اعظم وسائل نجاح و فلاحست و در دين الهی نهايت تشويق و تحريص مذکور و منصوص است و در جميع الواح مثبوت و مسطور و هيچ عملی مقبول‌تر و ممدوح‌تر از اين نه. هل يستوی الّذين يعلمون و الّذين لا يعلمون. باری خبر ترتيب مکتب مخصوص به جهت نورسيدگان محبّت اللّه سبب حصول روح و ريحان گرديد. از الطاف خفيّه حضرت احديّت اميدواريم که اطفال احبّای الهی در اين دبستان در جميع شئون تربيت شوند يعنی به تربيت الهيّه اوّل در عقائد ربّانيّه و ايمان و ايقان و دلائل کلّيّه و حجج بالغه بر حقّيّت امر اللّه و اين به غايت سهولت تعليم گرديده شود مثلاً معلّم هر روز يک مسئله از اين مسائل الهيّه را در بين اطفال طرح نمايد که به هم مذاکره نمايند، خود اطفال به نهايت شوق آيند در مدّتی قليله طفل صغير استدلال به آيه و حديث نمايد، و در رتبه ثانيه تعليم آداب و اخلاق و حسن اطوار و حسن اعمال و افعال و قرائت و کتابت و جبر و حساب و هندسه و لسان و تاريخ و جغرافيا و سائر علوم مفيده. باری بسيار سرور حاصل که شما مؤيّد بر اين شديد. البتّه نهايت همّت را بگماريد که اين قضيّه خدمت امر است بلکه به نيّت خالصه احبّای الهی اسبابی فراهم آيد که در اندک زمانی ابنای احباب تربيت شوند و جوانان هوشمند دانشمند منجذب مشتعل مبعوث شوند و به بيانی فصيح و لسانی بليغ و اطّلاعی کامل مؤيّد بر تبليغ امر اللّه گردند. اطفال احباب در سائر مکتب‌های ملل مختلفه فرستادن و تربيت نمودن سبب جمودت و خمودت گردد. و البهاء عليک و علی کلّ ثابت راسخ علی عهد اللّه و ميثاقه. عبدالبهاء عباس
