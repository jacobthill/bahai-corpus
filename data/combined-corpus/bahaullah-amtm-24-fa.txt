
 	﴿  بنام يکتا خداوند بيهمتا ﴾
     ستايش پاک يزدان را سزاست که بخودی خود
زنده و پاينده بوده * هر نابودی از بود او پديدار شده *
و هر هستی از هستی او نمودار گشته * أيْ رستم
ان شاء اللّه بعنايت رحمن مرد ميدان باش تا از اين زمزمه
ايزدی افسرده گان را بر افروزی * و مرده‌گان را
زنده و پژمرده گان را تازه نمائی * اگر باين
نار که نور است پی بری بگفتار آئی و خود را دارای
کردار بينی * أيْ رستم امروز نمودار کرم ذرّه را
آفتاب کند * و پرتو تجلّی أنوار اسم أعظم قطره را
دريا نمايد * بگو ای دستوران باسم من عزيزيد و از من
در گريز * شما دستوران ديوانيد اگر دستوران
يزدان بوديد با او بوديد و او را ميشناختيد * ای رستم
بحر کرم يزدانی آشکار * و آفتاب بخشش رحمانی
نمودار * صاحب چشم آنکه ديد * و صاحب گوش
آنکه شنيد * بگو ای کوران جهان پناه آمده روز
بينائی است * بينای آگاه آمده هنگام جان
بازی است * در اين روز بخشش کوشش نمائيد
تا در دفتر نيکو کاران مذکور آئيد * جز حضرت
رحمن بر آمرزش گمراهان و گناه کاران قادر نبوده
و نيست * کسی که هستی نيافته چگونه هستی بخشد *
و صاحب خطا چگونه از خطا در گذرد *
 ﴿     بگو ای دستوران ﴾ محبوب عالميان در زندان
شما را بيزدان ميخواند از او بپذيريد * و بلاهای
بی پايانرا از برای خلاصی شما قبول نموده از او
مگريزيد * از دشمن دوست نما بگريزيد و بدوست
يکتا دل بنديد * بگو ای مردمان برضای دوست
راضی شويد چه که آنچه را او برگزيد اوست
پسنديده * بگو ای دستوران کردار احدی امروز
مقبول نه مگر نفسی که از مردمان و آنچه نزد
ايشان است گذشته و بسمت يزدان توجّه نموده *
امروز روز راست گويان است که از خلق گذشته‌اند
و بحق پيوسته‌اند * و از ظلمت دوری جسته بروشنائی
نزديک شده‌اند * ای رستم گفتار پروردگار را
بشنو و بمردمان برسان *