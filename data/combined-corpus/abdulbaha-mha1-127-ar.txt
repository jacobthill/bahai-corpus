 
 هو اللّه 
ای گلهای گلشن محبّت اللّه و ای سراجهای روشن
انجمن معرفت اللّه عليکم نفحات اللّه و اشرق آفاق قلوبکم
ببهاء اللّه شما امواج بحر عرفانيد و افواج ميدان ايقان نجوم
فلک رحمتيد و رجوم بر اهل ضلالت حدائق وجود را
سحائب رحمتيد و حقائق موجود را فيوضات احديّت
در لوح منشور امکان آيات توحيديد و بر صرح مشيد
رايات ربّ مجيد در گلزار الهی گل و ريحانيد و در گلستان
معنوی بلبلان نالان طيور اوج عرفانيد و شاهباز ساعد
حضرت رحمن پس چرا مخمود و خاموشيد و افسرده
و مدهوش چون برق بدرخشيد و چون بحر بخروشيد
و چون شمع بر افروزيد و چون نسائم الهی بوزيد و چون
نفحات مشک جان و فوائح رياض رحمن مشام اهل
عرفانرا معطّر نمائيد و چون انوار ساطعه از آفتاب حقيقی
قلوب اهل عالم را منوّر کنيد نسيم حياتيد و شميم عرار
حديقه نجات مردگان را جان بخشيد و خفتگانرا هوشيار
و بيدار کنيد در ظلمت امکان شعله نورانی باشيد و در باديه
گمراهی چشمه حيات و هدايت ربّانی وقت همّت
و خدمت است و زمان شعله و حرارت تا زمان از دست
نرفته است اين فرصت را غنيمت شمريد و اين وسعت را
اعظم نعمت عنقريب اين چند روزه عمر فانی بسر آيد
و با دست تهی به حفره خاموشی در آئيم پس بايد دل بجمال
مبين بنديم و تمسّک بحبل متين جوئيم و کمر خدمت بر بنديم
و آتش عشق برافروزيم و از حرارت محبّت اللّه بسوزيم
و زبان بگشائيم و آتش بقلب امکان زنيم و جنود ظلمت را
بانوار هدايت معدوم کنيم و در ميدان جانفشانی
در سبيل اللّه جانفشانی کنيم و گنج آستين معرفت اللّه
بر سر اهل عالم بيفشانيم و با سيف قاطع لسان و سهام نافذ
عرفان جنود نفس و هوی را شکست دهيم و بمشهد فدا
بدويم و بقربانگاه حقّ بشتابيم و با طبل و علم آهنگ ملأ
اعلی و ملکوت ابهی نمائيم. فطوبی للعاملين ع‌ع 
