                                                               
هو الله
ايّها الفرع النّجيب من الشّجرة الرّحمانيّه تحريری که به حضرت اسم‌اللّه مرقوم نموده بوديد ملاحظه گرديد. مکتوب يار شاطرم را جواب نوشتم و هر مکاتيب از رجال آن در خانه به ارض مقدّس رسيد جواب مرقوم شد. الحمد للّه امر اللّه در جميع اطراف رو به علوّ است و يوماً فيوماً شجره مبارکه در نشو و نما. چنان ولوله و غلغله و هلهله در آفاق افتاده که ملأ اعلی در وجد و طربند، مگر بيوفايان که در منتهای خمودت و فساد و فتنه و اندوه و غم. نقض مانند مرض جَرَب شده کثافت از سر و صورتشان می‌ريزد، تعرف المجرمون بسيماهم. سبحان اللّه هر يک مانند بوم شوم در هر خرابه‌ای خزيده و به انکر اصوات گاه‌گاهی زفير و شهيقی برآرد. شما نهايت صيانت را در حقّ سائرين علی‌الخصوص ورقات شجره طوبی مجری داريد که مبادا وساوس و شبهاتی نفسی بر آنان شفاهاً و يا تحريراً القا نمايد.
تحريری در جوفست برسانيد. عباهای مرسل واصل گرديد. نظر به اينکه مرسل بسيار عزيز است يکی را مخصوص به جهت زمستان جبّه دوختيم. جميع ياران را تکبير ابدع ابهی ابلاغ فرمائيد و عليک التّحيّة و الثّنآء. ع ع
