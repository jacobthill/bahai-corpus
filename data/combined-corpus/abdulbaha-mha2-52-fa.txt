
        هو اللّه
ای پروردگار اين دوستانت را در بوستان عنايت
و گلستان موهبت در كنار جويبار احديّت سرو های
پر نضارت و طراوت فرما و اين اختران نورانی را
در خاور رحمانی روشن و درخشان نما و اين تشنگان
باديه هجران را بر بحر بی‌پايان وارد كن و اين
گمگشتگان صحرای اشتياق را بوثاق نور آفاق در آر
تا در ظلّ كلمه توحيد بتمجيد تو مشغول گردند و در
انجمن امكان سرمست جام تو شوند و در بزم الست
هر يك قدحی بدست گيرد و رقص كنان و پا كوبان
در وجد و سرور آيد و در شوق و شور نغمه آغاز كند
كه محيّر عقول و شعور گردد ای يار مهربان ای پاك
يزدان عنايتی نما موهبتی عطا فرما احسانی كن
تأييدی ده توفيقی بخش تا بآنچه رضای مبارك است
موفّق گرديم و مؤيّد شويم توئی مقتدر و توانا
و مؤيّد و دانا. ای متشبّث بذيل عنايت شكر كن
حضرت قيّوم را كه در فجر هدی بنور موهبت كبری
فائز گشتی و استفاضه از كوكب درّی نقطه اولی
نمودی و استضائه از انوار مقدّسه شمس حقيقت اسم
اعظم كردی حال از الطاف و عنايت حضرت احديّت
ميطلبيم كه بقوّتی موفّق گردی كه هزار متزلزل ميثاق را
بنفحات ثبوت راسخ گردانی و چنان در بزم عهد
جلوه كنی كه چون شمع پرتو افشانی جميع دوستان را
فرداً فرداً تكبير ابدع ابهی ابلاغ نمائيد شب و روز
بيادشان مشغوليم والبهاء عليك  ع ع
