 
هُو اللّه
ای پروردگار مهربان شرق در هيجان است و غرب در موج بی پايان
نفحات قدس در انتشار و انوار شمس حقيقت از ملکوت غيب ظاهر و آشکار
ترتيل آيات توحيد است و تموّج رايات تجريد بانگ سروش است
و نهنگ محويّت و فنا در خروش از هر کرانه فرياد يا بهاء الابهی بلند
و از هر طرف ندای يا عليّ الأعلی مرتفع ولوله ئی در جهان نيست جز
غلغله جلوه دلبر يکتا و زلزله ئی در عالم نه جز اهتزاز محبّت محبوب
بيهمتا احبّای الهی در جميع ديار با نفس مشکبار چون شمع روشنند و ياران
رحمانی در جميع اقاليم مانند گلهای شکفته از طرف چمن دمی نياسايند
و نفسی بر نيارند جز به ذکر تو و آرزوئی ندارند جز خدمت امر تو
چمنستان حقيقت را بلبل خوش الحانند و گلستان هدايت را شکوفه های
معطّر بديع الالوان خيابان حقايق را طرّاحی گلهای معانی نمايند
و جويبار هدايت را مانند سرو روان بيارايند افق وجود را نجوم بازغند
و مطالع آفاق را کواکب لامع مظاهر تأييدند و مشارق نور توفيق
ای خداوند مهربان کل را ثابت و مستقيم بدار و الی الأبد ساطع و لامع
و پر انوار کن تا هر دم از گلشن عنايت نسيمی وزد و از يم موهبت شبنمی
رسد رشحات سحاب محبّت طراوت بخشد و نفحات گلشن وحدت
مشامها معطّر کند ای دلبر آفاق پرتو اشراقی ای محبوب
جهان جلوهء جمالی ای قويّ قدير حفظ و امانی ای مليک وجود
ظهور قدرت و سلطانی ای خدای مهربان در بعضی بلدان اهل
طغيان در هوج و موجند و محرّکين بی انصاف شب و روز در اعتساف
ظالمان چون گرگ در کمين و اغنامی مظلوم و بی ناصر و معين غزالان
برّ وحدت را کلاب در پی و تذروان کوهسار هدايت را غرابان حسد
در عقب  ای پروردگار حفظ و حمايت فرما ای حافظ حقيقی صيانت
و حمايت کن در پناه خويش محروس دار و به عون خود از شرور مصون
بدار توئی حافظ حقيقی و حارس غيبی و نگهبان ملکوتی و مهربان آسمانی .
