
        هو اللّه
ای منجذب بنفحات رياض ملكوت نامه روحانی
قرائت شد و مضامين محبّت رحمانی معلوم و مفهوم گشت
حمد خدا را كه از كأس محبّت اللّه سرمستی و از مائده
سمائيّه مرزوق و بنسائم جنّت ابهی مهتزّ و منشرح
و منبسطی امروز چنان تأييدی از ملكوت الهی
ظاهر و باهر كه اگر نفسی از اماء رحمن موفّق بآن شود
قلوب در دست تصرّف او اسير و مهتزّ و متحرّك است
و ارواح ببشارات او مستبشر و منشرح و متفكر.
ای امة اللّه امراض بر دو قسم است روحانی و جسمانی
امراض جسمانی بادويه و خلاصه اعشاب و عقاقير
معالجه گردد امّا امراضی كه از تأثّرات نفسانيّه حاصل
بقوّه روح انسانی معالجه گردد ولی قوّه روح الهی
حاكم بر عوارض جسمانی و عوارض نفسانی است
لهذا چون روح انسانی بتأييدات روح القدس مؤيّد
و موفّق شود در عالم كون در هر رتبه از مراتب
تأثيرات خويشرا بخشد امّا تصرّفات نفسانيرا نيز
حكمی زيرا بقوّه توجّه انعكاساتی بين قلوب حاصل
گردد و از قوّه ارتباط فعل و انفعال حاصل شود
و از فعل و انفعال معالجات تحقّق يابد و امّا استخراج
اخلاق و قوی و حواسّ را از تركيبات تقسيمات دماغيّه
كه اين فی الحقيقه از تفرّعات علم قيافه است يكنوع
حكمی ملحوظ هر چند حكم قطعی نه ولی احكام
مختصری ملحوظ است يعنی ميتوان يكنوع
استدلالی نمود امّا اگر جميع علائم صفتی از صفات
در جميع شمائل و تركيبات دماغيّه موجود باشد ميتوان
حكمی كرد و امّا مسئله علم كف چون جميع اشياء
و كافه كائنات كه اعضای هيكل عظيم عالم وجود است
كلّ با كلّ مرتبط است يعنی هر كائنی از كائنات
عضوی از اعضاء يا جزئی از اجزاء آن هيكل عظيمست
لهذا از هر جزء بسبب ارتباط اكتشاف حقائق سائر
اجزاء توان نمود مثالش هيكل انسانيست يعنی عالم
امكانرا چون هيكل انسان تصوّر نما كه جميع اجزاء
و اعضاء و اركان و جوارح مرتبط است بعضی
ببعضی ارتباط تامّ مثلاً از لون چهره و چشم اكتشاف
حرارت و امراض نهانی احشاء تشخيص داده ميشود
و از نبض عوارض سائر اعضاء پديدار ميگردد سبحان
اللّه چه ارتباط عظيمی است لهذا نتوان استغراب نمود
كه از خطوط كفوف دلائلی مكشوف گردد كه حقائق
حال و استقبال معلوم شود باری اين بيان سه چيز است
كه سؤال نموده بودی حال ای امه رحمان از خدا
بخواه كه بنفثات روح القدس مؤيّد گردی تا از جميع اين
قرائن و دلائل و قوی مستغنی شوی زيرا آن نفثات
قوّتی است كه در حقيقت اشياء متصرّف است و چنان
تاثيری دارد كه مرده را زنده نمايد و كور را بينا كند
و كر را شنوا نمايد يعنی نفوس جاهله را بشريعه علم
الهی وارد گرداند و فقدان صرف را وجدان عنايت كند
و مستمند را بثروت بيپايان دلالت فرمايد ظلمت
ديجور را تجلّی نور كند و جهل محض را تاج علم
بر سر نهد اين است قوّت روح و تاثير كلمة اللّه
از خدا بخواه كه از اين فيض عظيم و فوز مبين بهره
و نصيب بری دعائی بجهت وسعت معيشت خواسته
بودی پس مناجات كن و بگو
ای پروردگار مستمندانيم مرحمتی كن و فقيرانيم
از بحر غنا نصيبی بخش محتاجيم علاجی ده ذليلانيم
عزّتی ببخش جميع طيور و وحوش از خوان نعمتت روزی
خوار و جميع كائنات از فيض عنايتت بهره بردار
اين ضعيف را از فيض جليل محروم مفرما و اين نا توان را
از توانائی خويش عنايتی بخش رزق يومی را رايگان ده
و معيشت ضروريرا بركتی احسان فرما تا مستغنی
از دون تو گرديم و بكلّی بياد تو افتيم راه تو پوئيم روی
تو جوئيم و از تو گوئيم توئی توانای
مهربان و توئی رازق عالم انسان
و عليك التحيّة و الثناء
        ع ع
