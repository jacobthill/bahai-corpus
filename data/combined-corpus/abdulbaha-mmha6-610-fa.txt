                     
٣ جمادی‌الثّانی ١٣٢٤
هو الله
ای ثابت بر پيمان از مشاهده صفحه لطيفه که آئينه شمائل ثابت ميثاق و نونهالان بيهمال باغ الهی بود نهايت روح و ريحان حاصل گرديد. الحمد للّه در آن وجوه نورانی آثار موهبت رحمانی واضح و آشکار است. سبحان اللّه رخ‌ها آئينه دل‌هاست. اينست که می‌فرمايد و فی وجوههم نضرة النّعيم و همچنين نفوسی که غافل از ذکر حقّ هستند غبار غفلت و هوی از وجوه آنان ظاهر و آشکار چنانکه می‌فرمايد و وجوه يومئذ عليها غبره ترهقها قتره. باری نورانيّت روی تو برهان قاطعست بر خوی تو. به درگاه حضرت احديّت تضرّع و ابتهال نمايم و از برای تو عون و عنايت خواهم تا با حضرت برادر از جان بهتر آقا سيّد اسداللّه در جميع موارد موفّق و مؤيّد باشيد و در دو جهان به کام دل و راحت جان موفّق شويد و همچنين نهالان نورسيده رياض ملکوت جميع را از قبل اين زندانی تحيّت و مهربانی ابلاغ نمائيد و عليک التّحيّة و الثّنآء. ع ع
