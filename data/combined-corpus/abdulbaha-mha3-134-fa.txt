
بواسطه امة اللّه ليلی آباده آقا ميرزا بديع اللّه آگاه   
خادم حديقة الرحمن عليه بهاء اللّه الابهی   
هُو اللّه
ای ثابت بر پيمان، نامه شما رسيد و از مضمون بهجت و سرور
حاصل گرديد جناب حاجی حيدر الحمد لله  در ميدان عرفان
صفدر گرديد و بسبيل هدی رهبر شد حال بشکرانه اين
موهبت کبری در آنصفحات مشغول به تبليغ گردد پس از آن
مشرّف بآستان.
مرتکب معاصی را مقتضای عدل الهی عذاب و عقاب است
بهر صورتيکه باشد زيرا عقوبت مبنی بر اراده انسان است نه
از برای شير و اخلاق موروثی چه بسيار که پدر و مادر در احسن
اخلاق و پسر در اسوأ اخلاق و يا بالعکس نوح و کنعان را بخاطر آر
و عکرمه بن ابی جهل را ملاحظه کن اين کفايت است. 
امر ديگر که در الواح مذکور ظهور صنعت مکتومه است. 
ليلة القدس شبی است که در قشله لوحی صادر و همچنين
لوحيکه بجهت درويش صدقعلی نازل شده و جميع احبّا را باتّحاد
و اتّفاق دلالت فرمودند و اين لوح در ضمن کتابی طبع شده. 
امّا شهادت حضرت أعلی روحی له الفداء اگر در ايّام رضوان
واقع عيد گرفته نمی شود. استنباطهای منجّمين يعنی استنباطهائی
که تعلّق بوقائع خير و شر دارد ابداً حکمتی ندارد. کذب المنجّمون
بربّ الکعبة ولی استنباطهای فنّی که تعلّق بحرکات نجوم دارد
مثل خسوف و کسوف و أمثالها اين پايه و مايه دارد 
و امّا استنباط از نجوم از ظهور مظاهر مقدّسه خارق العاده است
دخلی بفنّ نجوم حالی ندارد. بجناب به زاد و کربلائی حبيب اللّه
و کربلائی فتح اللّه از قبل من تحيّت و ثنا برسان دو دست دعا
بدرگاه حضرت کبرياء ميگشايم و ايشانرا عون و عنايت الهيّه و مدد غيبی ميطلبم 
امّا رساله‌ئی که در ذمّ مسکرات مرقوم نموده‌‌‌ايد اگر طبع
بفرمائيد جائز بجناب آقا سيّد مهدی و آقا حسين فرّاش مدرسه
تربيت از قبل من نهايت اشتياق ابلاغ دار از الطاف بی پايان
ميطلبم که امة اللّه المقرّبه والده رهبر و أمته المحترمه شمس الضحی
و رهبر بلکه جميع آن خاندان موفّق به ثبوت و رسوخ و مؤيّد
بحسن خاتمه باشيد اگر چنانچه حديقة الرحمن را مشرق الاذکار
نمائيد جائز تا در آن موقع مبارک تسبيح و تقديس
بفلک اثير رسد و عليک البهاء الابهی
حيفا ١٣ ذی القعده ١٣٣٩   عبدالبهاء عباس   
