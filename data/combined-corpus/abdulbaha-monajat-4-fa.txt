
                                    هُو اللّه
ای خداوند مهربان ما اسير دام هوائيم و حقير در دست اوهام
عجز صرفيم و فقر بحت ناتوانيم و نادان پريشانيم و بی سامان مستمنديم
و بی پيوند افتاده ايم بيچاره ايم توئی يزدان مهربان رحمی کن
فضلی بنما جودی کن عفوی بفرما تأييدی مبذول دار و توفيقی احسان کن
تا به قوّت تو به خدمت پردازيم مطيع امرت شويم و مُنقاد حُکمت گرديم
دل به نار محبّتت افروزيم و چون پروانه حول شمع موهبت بال و پر سوزيم
ديده از غير تو دوزيم و توجّه به آستان مقدّست اندازيم تا آنکه در انجمن
ملأ اعلايت با رخی تابان و جبينی مبين و قلبی تابناک و روحی مستبشر
مبعوث گرديم  توئی قادر و توانا و توئی عالم و دانا . ع ع

