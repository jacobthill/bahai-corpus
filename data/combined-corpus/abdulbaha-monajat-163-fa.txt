
هُو اللّه
ای خدای مهربان دوستان قديمت که نديم ياد روی تو اند و نزيل
کوی تو اگر چه به ظاهر در باديه هجرانند و مبتلای حرمان و لی بحقيقت
مَحرمان خلوتخانه راز تو اند و مُحرمان کعبه بی نياز تو و مستمعان نغمه و آواز
طيور چمنستان معانی و مستان جام سرشار رحمانی  ای پروردگار اين
مرغان چمن را از دست زاغ و زغن برهان و اين بلبلان گلشن اسرار را
آواز و ترانهء گلبن حقايق ابرار تعليم فرما اين ماهيان تشنه لب را به بحر بی پايان 
بيفکن و اين قافله های گمگشته را به راه کوی خويش هدايت فرما و اين
تشنگان وادی ايمن را به معين صافی ايّوب هذا مُغْتَسَلُ باردٌ و شراب دلالت
کن ای پروردگار اين جمع پريشان هر چند ضعيف و نا توانند ولی در بين
ملأ امکان لشکر حياتند و سپاه نجات  پس به جنود ملکوت ابهايت تأييد
فرما و به ملائکهء ملأ اعلايت تقويت بخش تا سپاه ممات را پريشان نمايند
و صفوف ظلمات را به نور هدی در هم شکنند  ای پروردگار اگر پشه ضعيف را
مدد فرمائی نسر طائر گردد و اگر ذباب نحيف را تأييد نمائی عقاب کاسر
شود و صَقْر صاقر گردد ظلّ زائل را اگر تجلّی فرمائی نور باهر شود
و خاک خاسر را اگر فيض رسانی حديقه فائق گردد  پس هر چه نمايد قوّهء تأييد
نمايد ظلمات ضلالت است که شرق و غرب را احاطه نموده است و با نور هدايت
در اين کور اعظمت در جنگ و ستيز است و سهم و سنانش بس تند و تيز و لشکرش
بسيار خونريز پس سپاهی انبوه و لشکری پر شکوه  يعنی انواری ساطع و اسراری
لامع در حقايق و معانی در ميدان قلوب دوستان بر انگيز تا به اين قوّهء
ملکوتی ظلمات دلها را پراکنده نمايند .     ع ع
