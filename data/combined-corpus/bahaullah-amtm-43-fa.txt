  هُوَ العَزيْز
     لم يزل نفحات قدس از رضوان عنايت الهی
در وزيدن بوده و لا يزال بروايح عزّ معنوی از يمين عرش
ربّانی در هبوب خواهد بود * سحاب جود و کرم آنی
از ابلاغ فيوضات منيعه ساکن نگشت * و غمام
فضل و رحمت آنی از انزال امطار فيض نياسود *
بحمد اللّه شمس عنايت مشرق است و بدر مکرمت
از افق عزّت طالع * و لکن نفوس مشغوله و نقوش
محدوده از اين رحمت اصليّه و نعمت سرمديّه ممنوع
بوده و بحجبات وهميّه و سبحات ظنّيه محتجب و محروم
خواهند بود * معلوم آنجناب بوده که مقصود از آفرينش
عرفان حقّ و لقای آن بوده و خواهد بود چنانچه
در جميع کتب الهيّه و صحف متقنه ربّانيّه من غير
حجاب اين مطلب أحلی و مقصد أعلی مذکور و واضحست
و هر نفسی که بآن صبح هدايت و فجر أحديّت فائز
شد بمقام قرب و وصل که اصل جنّت و أعلی الجنان است
فائز گرديد و بمقام قاب قوسين که ورای سدره
منتهی است وارد شد و الّا در امکنه بعد که اصل نار
و حقيقت نفی است ساکن بوده و خواهد بود
اگر چه در ظاهر بر اکراس رفيعه و اعراش منيعه
جالس باشد * بلی آن سماء حقيقت قادر و مقتدر است
که جميع ناس را از شمال بعد و هوی بيمين قرب و لقاء
رساند * لو شاء اللّه ليکون النّاس أمّة واحدة و لکن
مقصود صعود انفس طيّبه و جواهر مجرّده است که
بفطرت أصليّه خود بشاطئ بحر أعظم وارد شوند
تا طالبان جمال ذوالجلال از عاکفان امکنه ضلال
و اضلال از يکديگر مفصول و ممتاز شوند * کذلک
قُدّر الأمر من قلم عزّ منير * ان شاء اللّه اميدواريم
که آنجناب خود را از صهبای رحمت إلهی منع نفرمايند
و نظر پاک را بأسباب فانيه نيالايند تا از سراب فانی
ببحر باقی واصل شوند * و همچنين سبب عدم ظهور
مظاهر عدل و مطالع فضل بأسباب قدرت ظاهريّه
و غلبه ملکيّه همين شئونات فصل و تميز بوده چه
اگر آن جوهر قِدَم علی ما کان عليه ظاهر شود
و تجلّی فرمايد احدی را مجال انکار و اعراض نماند
بلکه جميع موجودات از مشاهده انوار او منصعق
بلکه فانی محض شوند * ديگر در اين مقام مُقْبِل
إلی اللّه از مُعْرِض باللّه منفصل نگردد چنانچه در جميع
مظاهر قبل اين مطلب وضوح يافته و بسمع عالی
رسيده اينست که مشرکين در هر ظهور بديع و تجلّی
منيع چون جمال لا يزال و طلعت بيمثال را در لباس
ظاهر ملکيّه مثل ساير ناس مشاهده مينمودند بدين
جهت محتجب گشتند و غفلت نموده بآن سدره
قرب تقرّب نميجستند بلکه در صدد دفع و قلع و قمع
مقبلين إلی اللّه بر آمده چنانچه در اين کور ملاحظه
شد که اين همج رعاع گمان نموده‌اند که بقتل و غارت
و نفی احبای الهی از بلاد توانند سراج قدرت ربانی را
بيفسرند و شمس صمدانی را از نور باز دارند غافل از
اينکه جميع اين بلايا بمنزله دهن است برای اشتعال
اين مصباح * کذلک يُبَدِّلُ اللّهُ ما يشاء و انّه علی کلّ
شئ قدير * چنانچه از هجرت اين مهاجران باين
سمت اشتهار و علوّ اين أمر جميع امکنه أرض را احاطه
نموده چنانچه أهل اين أطراف مطلع شده‌اند *
و اين نصرت را سلطان أحديّه بيد خود اعلاء فرمود
مِنْ دون انکه احدی مطّلع شود و يا شاعر باشد *
اينست معني آن شعر پارسی که ميگويد *
 ﴿  تو گرو بُرْدی اگر جُفت اگر طاق آيد ﴾
     در هر حال سلطنت و قدرت و غلبه سلطان حقيقی را
ملاحظه فرما و گوش را از کلمات مظاهر نفی و مطالع
قهر پاک و مقدّس فرمائيد که عن قريب حق را محيط
بر جميع و غالب بر کل خواهيد ديد و دون آن را مفقود
و لا شئ محض ملاحظه خواهيد فرمود * اگر چه
بحمد اللّه حق و مظاهر او هميشه در علوّ ارتفاع و سموّ
امتناع خود بوده بلکه علوّ و سموّ بقول أو خلق
شده لو أنتم ببصر هذا الغلام تنظرون * و ديگر اينکه
اين عبد هميشه در ذکر آن دوست بوده و سبقت
دوستی آنجناب از نظر نرفته و ان شاء اللّه نخواهد رفت
بشرطها و شروطها و أنا مِنْ شروطها * و اميدواريم که
اين ذکر را نسيان مقطوع ننمايد و اين إثبات را محو
از پی نيايد * و اميد از ربّ العزّة چنانست که در نهايت
بُعد صوری بمنتهی قرب معنوی فائز باشی چنانچه
کلّ مَنْ علی الأرض ميان آنجناب و حضرت مقصود
حجاب نشود زيرا که دون اين قرب و بعد مذکوره
قربی عند اللّه مذکور است که او را شبهی و ضدّی
و مثلی در عالم ملکيّه که امکنه حدود است متصوّر نه
جهدی بايد که بالطاف سلطان احديّه بآن مقام
درائی تا از شجره بُعْد و اثمار و أوراق أو
بالمرّه پاک و مقدّس گردی * و اين
قربيست که ببعد تبديل نشود
و بدوام اللّه باقی خواهد بود *
و اللّه يهدی من
يشاء الي صراط
مستقيم *
