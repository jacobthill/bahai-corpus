
هُو اللّه
ای محبوب دلها ياران ثابت را بنواز و آئينهء قلوب را از ما سِوی
ممتاز فرما تا آهنگ و آواز اهل راز به ملکوت بی نياز رسد و جانها
همراز عشق و محبّت دلبر طنّاز گردد ای مهربان ياران را نورانی فرما
رحمانی کن ربّانی فرما آسمانی کن يزدانی نما تا هر يک در گلشن
توحيد بلبل تجريد گردند و گلبانگ تقديس زنند و بيان معانی فرمايند
غافلان را بيدار کنند نادانان را هشيار نمايند جاهلان را دانا نمايند
گمگشتگان را راه هُدی بنمايند توئی ملجأ و پناه هر بنده آگاه و توئی
فرياد رس هر بيچاره پر گناه ای ربّ غفور ياران تحمّل جفای موفور نمودند
و در دست اهل غرور گرفتارند  حالت مشکور دارند و در طوفان بلا
آهنگ سرور زنند و به الحان طيور حيرت بخش مدارک و شعور شوند
تجلّی الطاف فرما و اهل اعتساف را انصاف بخش بيگانگان را
آشنا کن و اغيار را يار فرما ای رحمن و رحيم فضل عظيم مبذول فرما
و رحمت قديم شايگان کن توئی کريم و رؤف و رَبِّ عظيم لا اله الّا انت
المقتدر المؤيّد الموفّق المعين .   ع ع
