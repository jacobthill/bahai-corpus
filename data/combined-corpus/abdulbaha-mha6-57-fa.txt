
                      هُوالأبهی
ای مدهوش صهبای الهی و پر جوش در آتش محبّت ربّانی
در شب و روز آنی نميگذرد مگر آنکه در خاطر مشتاقان گذری
و بياد ياران آئی با وجود اين چگونه گمان کنی که محرومی و
مهجور و منسی و متروک و حال آنکه مخصوص آنجناب
ورقه‌ئی ارسال شد همچو مدان که آنی فراموش شوی و يا
دقيقه‌ئی از فکر بروی هميشه مذکور بوده و هستی و در مجامع
قلوب حاضر و موجود بوده و خواهی بود اين روابط معنويّه
حبل متين الهيست وهن و فتور و سستی و قصوری در
آن ممکن نه بيقين مبين بدان که احبّای با وفای حقّ در اين
محضر ذکرشان چون شمع ساطعست و يادشان چون شمس
لامع از فضل اعظم جمال قدم اميدواريم که روابط قلبيّه
ايشان يوماً فيوماً شديدتر گردد و انجذابات روحيّه‌شان
عظيمتر شود از مواهب اين قرن مبارک مطلع عنايات حضرت
احديّت گردند و از الطاف عظيمه ايّام مشرق کواکب افق
رحمانيّت شوند کور عظيم است و صاحب کور جمال مبين
سمايش شريعت تقديس است و فائض بر مزرعه هر عزيز
و خسيس و شمسش حقيقت ذات الوهيّت است که جميع
مظاهرش در سائر اکوار بمقام عبوديّت بودند ارضش
ارض حقائق کليّه مستفيضه از اشعّه ساطعه از نيّر اعظم
است و بحرش محيط اکبر است حدائقش جنان فردوس
است و شقائقش معطّر بنفحات قدس چشمه‌اش
عين تسنيم است و کوثرش مآء معين فيه شفاء للشّاربين
اثمارش ما لا رئت عين و لا سمعت اذن و لا خطر علی قلب
بشر و نغماتش الحان طيور بقاست و اصواتش ترنّمات
حمامه وفا نغمه‌‌اش حقائق و معانيست و رنّه‌اش
بدايع آيات رحمانی بحرش عذب فرات است نهرش
زلال آب حيات قطره‌اش چون دريا در جوش و خروشست
و ذرّه‌‌‌ا‌ش چون آفتاب مشهور و معروف. مقصد از اين
اذکار آنکه ما منتظريم که انشاءاللّه مؤيّد بخدمت امر الله گردی
و موفّق بر اعلاء کلمة اللّه در اينصورت چگونه فراموش شوی 
استغفراللّه عن ذلک مطمئن بعنايت باش و البهاء عليک   ع ع
