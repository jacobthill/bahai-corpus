 آغاز گفتار ستايش
          پروردگار است
 ﴿  ای بنده‌گان ﴾ چشمه‌های بخشش يزدانی
در جوش است از آن بنوشيد تا بياری دوست يکتا
از خاک تيره پاک شويد و بکوی دوست يگانه در ائيد
از جهان بگذريد و آهنگ شهر جانان نمائيد *
﴿  ای بنده‌گان ﴾ آتش پرده سوز بر افروخته
دست من است أو را بآب نادانی ميفسريد * آسمانها
نشانهای بزرگی منست بديده پاکيزه در او بنگريد
و ستاره‌ها گواه راستی منند باين راستی گواهی دهيد *
﴿  ای بنده‌گان ﴾ ديدن بديده بوده و شنيدن
بگوش * هر که در اين روز فيروز آواز سروش را
نشنيد دارای گوش نبوده و نيست * گوش نه
گوشی است که بديده از ان نگرانی * چشم نهان
باز کن تا آتش يزدان بينی * و گوش هوش فرا دار تا گفتار
خوش جانان بشنوی *
﴿  ای بنده‌گان ﴾ اگر دَرْدْ دوست داريد درمان
پديدار * اگر دارای ديده بيننده‌ايد گُلِ روی يار در بازار
نمودار * آتش دانائی بر افروزيد و از نادان بگريزيد *
اينست گفتار پروردگار جهان *
﴿  ای بنده‌گان ﴾ تن بی روان مرده است*
و دل بی ياد يزدان پژمرده * پس بياد دوست بياميزيد
و از دشمن بپرهيزيد * دشمن شما چيزهای شما است که
بخواهش خود آن را يافته‌ايد و نگاه داشته‌ايد و جان
را بآن آلوده‌ايد * جان برای ياد جانان است آن را
پاکيزه داريد * زبان برای گواهی يزدان است
آن را بياد گمراهان ميالائيد *
﴿  ای بنده‌گان ﴾ براستی ميگويم راستگو کسی است
که راه راست را ديده * و آن راه يکی است و خداوند
آن را پسنديده و آماده نموده * و اين راه در ميان
راهها مانند آفتاب جهان تاب است در ميان ستاره‌گان *
هر کس باين راه نرسيده آگاه نه و بيراه بوده * اينست
سخن يکتا خداوند بی مانند *
﴿  ای بنده‌گان ﴾ روزگار بنْگاه ديوان است
خود را از نزديکی او نگاه داريد * ديوان گمراهانند که
در خوابگاه فراموشی با کردار تباه آرميده‌اند *
خواب آنها خوشتر از بيداری است * و مردن آنها
دلکشتر از زنده گی *
﴿  ای بنده‌گان ﴾ نه هر تن دارای روان است
و نه هر کالبد دارای جان * امروز دارای روان تنی است
که بجان آهنگ کوی جانان نموده * انجام هر آغاز
امروز است خود را کور مکنيد * دوست يکتا
نزديک است خود را دور منمائيد *
﴿  ای بنده‌گان ﴾ تَنْهای شما مانند نهالهای
باغستان است و از بی آبی نزديک بخشکی است *
پس بآب آسمانی که از ابر بخشش يزدانی روانست
تازه نمائيد * گفتار را کردار بايد * هر که گفتار را
پذيرفت مرد کردار اوست و گرنه مردار به از اوست *
﴿  ای بنده‌گان ﴾ سخن دوست شيرين است کو کسی
که بيابد کجاست گوشی که بشنود * نيکو است
کسی که امروز با دوست پيوندد و از هر چه جز اوست
در رهش بگذرد و چشم پوشد تا جهان تازه بيند
و بمينوی پاينده راه يابد * پروردگار جهان ميفرمايد
﴿  ای بنده‌گان ﴾ از خواهشهای خود بگذريد
و انچه من خواسته‌ام آن را بخواهيد * راه بی راهنما
نرويد * و گفتار هر راه نما را نپذيريد * بسياری از
راهنمايان گمراهانند و راه راست را نيافته‌اند * راهنما
کسی است که از بند روزگار آزاد است * و هيچ
چيز او را از گفتار راست باز ندارد *
﴿  ای بنده‌گان ﴾ راستی پيشه کنيد و از
بيچاره گان رو بر مگردانيد * و نزد بزرگان مرا ياد
نمائيد و مترسيد *
 ﴿  ای بنده‌گان ﴾ از کردار بد پاک باشيد *
و بگفتار پروردگار رفتار کنيد * اين است سخن
خداوند يکتا *
 