
هوالله
ای يادگار آن متصاعد الی اللّه در اين ايّام که نيران امتحان و آتش افتتان شعله برافروخته است و طوفان فزع عظيم آفاق را فرا گرفته سيل عظمت عهد از جبال ميثاق منحدر و بنيان ضعفاء منهدم از تأييد حقّ اميدواريم که تو محکم و استوار مانی و به حبل متين متشبّث و در وفا پايدار،  آنی نميگذرد که به خاطر نيائی و دقيقه‌ای مرور ننمايد که فراموش شوی از خدا ميخواهم که مؤيّد و موفّق گردی و مرضيّ درگاه الهی باشی.  ع ع
