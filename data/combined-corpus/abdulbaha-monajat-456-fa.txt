
هُو الابهی
آمرزنده و مهربانا اين جانهای پاک از زندان خاک آزاد شدند
و به جهان تو پرواز کردند نيکخو بودند و مفتون روی تو و تشنه جوی
تو در زمان زندگانی به نفحه رحمانی زنده شدند ديده بينا يافتند گوش
شنوا داشتند از هر بستگی آزاد بودند و  پيوسته به عناياتت خرم و دلشاد
حال به جهان راز پرواز نمودند و در جوار رحمتت بر شجره طُوبی لانه و آشيانه
سازند و به نغمه و ترانه پردازند خدايا اين نفوس را گناه بيامرز و از چاه
به اوج ماه برسان در گلشن الطاف راه ده و در چمن عفو و غفران پناه بخش
سرور آزادگان کن و در حلقه مقرّبان درآر بازماندگان را نوازش فرما
و آسايش بخش و زيور عالم آفرينش کن تا به ستايش تو پردازند
و به تسبيح و تقديس تو توئی عفوّ توئی غفور توئی آمرزنده و مهربان. ع ع
