
 هوالله
ای مظلوم مظلوميّت عبدالبهاء بر مظلوميّت کلّ غلبه نموده زيرا مظلومين آفاق اگر هدف تيری گردند امّا سينه عبدالبهاء آماج صد هزار سهم و سنان است از هر طرف تيرباران است به عدد نيايد و شمارش نتواند از جهتی امم و ملل قديمه هر يک را تيری در شصت و از جهتی امّت يحيی که به نهايت بی حيائی شمشير و تيغ روا دارند و از جهتی ناقضان بی وفا که هر مصيبتی را به جهت عبدالبهاء آرزو کنند و دمی آسوده نگذارند ديگر ملاحظه نما يک نفس و اين همه اعداء و يک سينه و اين همه تير جفا و فکر کن که ايّام چگونه ميگذرد پس تو به مظلومی نام خويش راضی باش و شکر خدا کن و عليک التّحيّة و الثّناء. ع ع
