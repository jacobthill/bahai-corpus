
         هو الله
ای زردشتی بهائی و بهائی سنائی آنچه مرقوم نموده
بودی ملاحظه گرديد جميع نقوش نامه آثار كلك
مهر پرور بلكه در و گهر بود زيرا دليل جليل بر سلوك
در سبيل بود خوشا بحال تو كه بچنين بخششی
سرافراز گشتی و بچنين افسری سربلند شدی
در خصوص توقّف آفتاب مرقوم نموده بودی
كه در كتاب زردشتيان مرقوم است كه در آخر دوره
مقرّر است كه اين توقّف در سه ظهور واقع گردد
در ظهور اوّل ده روز آفتاب در وسط آسمان توقّف نمايد
در ظهور ثانی بيست روز در ظهور ثالث سی روز
بدانكه ظهور اوّل در اين خبر ظهور حضرت
رسول است كه شمس حقيقت در آن برج ده روز
استقرار داشت و هر روز عبارت از يك قرن است
و آن صد سال باين حساب هزار سال ميشود و آن
دور و كور محمّدی بود كه بعد از غروب نجوم ولايت
تا ظهور حضرت اعلی هزار سال است و ظهور ثانی
ظهور نقطه اولی روحی له الفداء است كه شمس حقيقت
در آن دور بيست سال در آن نقطه استقرار داشت
بدايتش سنه شصت هجری بود و نهايتش سنه هشتاد
و در دور جمال مبارك چون شمس حقيقت در برج الهی
كه خانه شمس است طلوع و اشراق فرمود مدّت
استقرارش عدد سی بود كه آن نهايت مدّت استقرار
آفتاب است در يك برج تمام لهذا امتدادش
بسيار اقلّاً پانصد هزار سال
و امّا سؤال از فوت طفل حين بلوغ هر چند طفل
مكلّف بعد از بلوغ است ولی بعضی از اطفال در صغر
سن از پستان هدايت شير خوارند البتّه اين اطفال
مظهر فضل و مواهب يزدانند
امّا سؤال ثالث كه ظهور حضرت زردشت آيا پيش
از حضرت موسی بوده يا بعد حضرت زردشت
از پيغمبرانی بودند كه بعد از حضرت موسی مبعوث
شدند و اين بنصوص تاريخ نيز مثبوت ابداً فرصت
نيست با وجود اين از شدّت حبّ عبدالبهاء بياران
فارسيان اين مختصر جواب مرقوم گرديد
و العذر عند كرام الناس مقبول و البهاء عليكم
جميع دوستان روحانيرا بجان و دل مشتاقيم
        ع ع
