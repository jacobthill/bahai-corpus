                                                              
هو الله
ای ثابت بر پيمان هين مشو نوميد بس اميدهاست که پس از ظلمت بسی خورشيدهاست. جناب آقا ميرزا حيدر علی اسکوئی در نهايت عجز و نياز به ملکوت راز تضرّع و ابتهال نمود و از برای شما غفران بی‌پايان يعنی چشمه ايّوب‌آسا هذا مغتسل بارد و شراب خواست تا در نهايت صحّت و عافيت و سلامت مبعوث شوی و در ظلّ لواء معقود محشور گردی. عبدالبهآء نيز لسان به شفاعت گشود و به عتبه حضرت احديّت مراجعت کرد و طلب فضل و جود از مليک وجود خواست. يقين است که پرتو شمس حقيقت ظلام ديجور را زائل نمايد و امواج بحر عنايت انسان را طيّب و طاهر کند. پس بايد با عزمی ثابت و ثبوتی محکم به تلافی مافات پرداخت تا مانند آيت هدی بدرخشی و به الطاف جمال ابهی حياتی تازه يابی و به اشتعال نار محبّت اللّه حرارتی جديده پيدا کنی. نجل جليل را از قبل من تحيّت ابدع ابهی ابلاغ داريد. ع ع
