                                                               
هو الله
ای ثابت بر پيمان از پيش نامه مفصّل به شما ارسال گرديد. حال نيز مختصر مرقوم می‌شود. جميع آنچه مرقوم فرموده بوديد از اختلال و اعتلال و اغتشاش و فتنه و ولوله در ايران جميع نتيجه عبارتيست که به محفل روحانی مرقوم گرديد که اگر چنانچه به شکرانه خونخواهی حضرت آقا سيّد يحيی در سيرجان بشود علوّ و سموّ مستمرّ والّا يفعل اللّه ما يريد و يشآء. اگر چنانکه در آن نامه و در نامه‌های ديگر مرقوم شد معمول می‌گشت تا به حال ايران در نهايت اطمينان بود و حفظ و امان حاصل شده بود. خدا می‌فرمايد ان تنصروا اللّه ينصرکم. با وجود سنگساری ياران در سنگسر و شهادت آن هيکل مقدّس در سيرجان و فتوای بر قتل عموم ياران از مجتهد جحود در تبريز و شهادت دو نفس عزيز آيا امان و اطمينان ممکن لا واللّه. مقصود اينست اگر چنين نشده بود نهايت امن و امان حاصل شده بود. حال ما جميعاً به درگاه احديّت نهايت تضرّع و ابتهال می‌نمائيم که اين ابر سياه از افق ايران متلاشی گردد و اين غبار تيره بنشيند و اين آتش افروخته خاموش شود. دولت با ملّت مانند شير و شکر آميخته گردند. در حقّ جميع دعا می‌نمائيم. ياران الهی بايد قطعيّاً تعليلی نفرمايند و مقدار ذرّه‌ای خودرأی نباشند. به موجب دستورالعمل عمل فرمايند و آن اينست که اطاعت حکومت کنند و به دو طرف خيرخواه باشند و تا توانند سبب صلح و آسايش گردند ولی در نزاع و جدال قطعيّاً مداخله نکنند. هر نفس به موجب اين تعليم صريح عمل نمود يقين است که موفّق گردد والّا من الأخسرين اعمالا. ع ع
جناب آقا ميرزا علی اکبر، تفصيل مجلس مبعوثان شهرهای امريک که در شيکاغو به جهت بنای مشرق‌الاذکار جمع شده در جوفست. به زودی طبع نمائيد و به اطراف بفرستيد. ع ع
