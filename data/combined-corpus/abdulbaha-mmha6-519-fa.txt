
هو الله
ای ثابت بر پيمان نامه‌ای که به جناب آقا سيّد اسداللّه مرقوم نموده بودی ملاحظه گرديد. مضمون مشحون به معانی در نهايت ملاحت بود سبب ابتسام گرديد. علی قول من ادرک لقآء ربّه حضرت قائممقام بزرگوار گوده ملّا که لوده خداست چون يابوهای قره‌باغ پرخور کم‌دو فتنه کاه آفت جو. حال خدا پدر اينان را بيامرزد که آفت شيرينی شدند. اگر به اين قناعت نمايند مستحقّ رعايتند. فقط اين کار مشکل که مظهر و يوم نقول لجهنّم هل امتلأت فتقول هل من مزيد هستند. پس شما بايد آنان را گاهی به شيرينی و پلو رهن و گرو بگذاريد تا ساکت و صامت مانند. باری اميدوارم که در جميع امور مؤيّد و موفّق باشيد و نصرت ملکوت ابهی دمبدم برسد. چون اين ايّام جميع صفحات ايران منقلب است لهذا بايد آن جناب با احتشام سکون و قرار داشته باشيد و به تمشيت امور پردازيد و ضبط و ربط نمائيد. انشآءاللّه بعد از استقرار امور و راحت و آسايش جمهور عزم حضور فرمائيد و عليکم البهآء الأبهی. ع ع
