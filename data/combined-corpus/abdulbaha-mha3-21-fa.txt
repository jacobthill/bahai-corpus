
اوهايو اکرون، بواسطه مستر و مسيس بروکر احبّای الهی
و اماء رحمان عليهم و عليهنّ البهاء الابهی
 هُو اللّه
ای ابناء و بنات ملکوت، نامه شما رسيد از مضمون حقيقت
بيان حضرت مسيح تحقّق يافت که ميفرمايد "از اطراف عالم
می‌آيند و داخل در ملکوت ميشوند و ابناء ملکوت از ملکوت
خارج ميگردند" حال شما‌ها که در اقصی بلاد عالم هستيد ميانه ما
و شما تقريباً مسافت نصف کره با وجود اين از ندای ملکوت
بيدار شديد و هوشيار گشتيد و الحمد للّه منجذب بتجلّيات شمس
حقيقت گرديديد و اميد چنانست که سبب ارتفاع علم وحدت
عالم انسانی شويد و در ميان جميع اديان و امم شما سبب ارتباط
و ائتلاف گرديد تا نوع بشر با يکديگر الفت يابد از بيگانگی
بگذرد و به يگانگی پردازد آتش تعصّب دينی و جنسی و سياسی
و وطنی خاموش نمائيد  تا شعله نار موقده در طور سينا آفاقرا
روشن نمايد شمايل مبارک آن نفوس نورانی زيارت
شد الحمد للّه در وجوهتان انوار محبّت اللّه ظاهر
و باهر و عليکم و عليکنّ البهاء الابهی حيفا ٢٩ _٢ _١٩١٩
