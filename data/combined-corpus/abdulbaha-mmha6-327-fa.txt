                 
هو الله
ای طيفور قلبت پرنور باد و جانت پرسرور. آنچه خواستی مرقوم گرديد. حال بايد به شکرانه اين عنايت با جميع ياران در نهايت محبّت و اتّحاد حرکت نمائی و جميع را ستايش فرمائی. اگر از نفسی قصور مشاهده نمائی آفرين بر نظر پاک خطاپوشش باد فرمائی و مظهر آيت و ما ارسلناک الّا رحمة للعالمين گردی. اميد از فضل جمال ابهی که شما و جناب درويش مونس عليه بهاء اللّه الابهی هر دو به خدمات عظيمه در امر اللّه موفّق و مؤيّد گرديد. انشاءاللّه اين عبد در جميع مواقع و موارد و زحمات و مشقّات با شما مشارکت می‌نمايم. مطمئن باشيد و البهاء عليکم. ع ع
جميع ناس را به اخلاق جمال قدم روحی لتراب اقدام احبّائه الفداء تربيت نمائيد و به انوار تقديس آفاق را روشن نمائيد والّا تاريک است. ع ع
