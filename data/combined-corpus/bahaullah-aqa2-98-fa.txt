 
بنام دوست
 للّه المثل الاعلى گل معنوى در رضوان الهى بقدوم ربيع معانى مشهود ولکن بلبلان صورى محروم مانده‌اند. گل گويد اى بلبلان منم محبوب شما و بکمال لون و نفحهء عطريّه و لطافت و طراوت منيعه ظاهر شده‌ام با يار بياميزيد و از دوست مگريزيد. بلبلان مجاز گويند ما از اهل‌يثربيم وبگل حجاز‌انس داشته و تو از‌اهل حقيقتى و در بستان عراق کشف نقاب نموده‌اى. گل گفت معلوم شد که در کلّ احيان از جمال رحمن محروم بوده‌ايد و هيچ وقت مرا‌نشناخته‌ايد بلکه جدار و روافد و ديار را شناخته‌ايد. چه اگر مرا ميشناختيد حال از يار خود نمى گريختيد. اى بلبلان من نه خود از يثربم و نه از بطحا و نه از عراق و نه از شام و لکن گاهى بتفرّج و سير در ديار سايرم گاهى در مصر و وقتى در بيت اللّحم و جليل و گاهى در حجاز و گاهى در عراق و فارس و حال در ادرنه کشف نقاب نموده‌ام. شما بحبّ من معروفيد و لکن از من غافل معلوم شد که زاغيد و رسم بلبل آموخته‌ايد در ارض وهم و تقليد سايريد و از روضه مبارکه توحيد محروم. مثل شما مثل آن جغد است که وقتى بلبلی را گفت که زاغ از تو بهتر ميخواند بلبل گفت اى جغد چرا از‌انصاف گذشتى و از‌حق چشم برداشته آخر هر دعوى را برهانى لازم است و هر قولی را دليلی. حال من حاضر و زاغ حاضر بخواند تا بخوانم. گفت اين کلمه مقبول نيست بلکه مردود است چه که من وقتى از رضوانى نغمه خوشى استماع نمودم بعد از صاحب نغمه پرسيدم مذکور نمودند که اين صوت زاغ بود و علاوه بر آن مشاهده شد که زاغى از آن بستان بيرون آمد يقين نمودم که قائل صادقست. بلبل بيچاره گفت اى جغد آن صوت زاغ نبود صوت من بود و حال بهمان صوت که شنيدى بلکه احسن و ابدع از آن تغنّى مينمايم. گفت مرا باين کلمات رجوعى نيست و اين سخنها مقبول نه چه که من همچه شنيده‌ام از آباء و امثال خود و حال آن زاغ حاضر و سند هم در دست دارد اگر تو بودى چگونه اسم او شهرت نموده. بلبل گفت اى بى انصاف مرا صيّاد کين در کمين بود و سيف ظلم از عقب لذا باسم زاغ شهرت يافت من از غايت ظهور مستور ماندم و از کمال تغنّى بساکت مشهور و لکن صاحبان آذان نغمه رحمن را از نعيب زاغان تميز دهند حال تو باصل صوت و لحن ناظر شو ليظهر لک الحق. و شما اى بلبلان صورت مثل آن جغد بنظر ميائيد که ذرّه‌اى وهم را بصدهزار يقين تبديل ننمائيد و حرفى از آنچه شنيده بعالم شهود و مکاشفه مبادله نکنيد. بشنويد نصح يار را و بنظر اغيار بر منظر نگار ناظر مباشيد. مرا بمن بشناسيد نه بمقرّ و ديار. در اين گفتگو بودند که ناگاه از حديقه مبارکه کان اللّه بلبلی نورانى بطراز رحمانى و نغمه ربّانى وارد و بطواف گل مشغول شد. گفت اى بلبلان اگر چه بصورت بلبليد و لکن چندى با زاغان مؤانس گشته‌ايد و سيرتشان در شما ظاهر و مشهود. مقرّتان اين رضوان نه برپريد و برويد اين گل روحانى مطاف بلبلان آشيان رحمانيست. پس اى بلبلان انسانى جهد نمائيد که دوست را بشناسيد و دست تعدّى خزان را از اين گل رضوان رحمن قطع نمائيد. يعنى اى دوستان حقّ کمر خدمت محکم بر بنديد و اهل آفاق را از مکر و نفاق اهل شقاق حفظ نمائيد. و اگر بخضوع و خشوع و ساير سجاياى حق بين عباد ظاهر شويد ذيل تقديس از مفتريات ابليس و مظاهرش طاهر ماند و آلوده نشود و کذب مفترين بر عالميان ظاهر و هويدا گردد و اگر نعوذ باللّه عمل غير مرضيه از شما مشاهده شود جميع بمقر قدس راجع است و همان اعمال مثبِت مفتريات مشرکين خواهد شد. و هذا لحقٌّ يقين و الحمد للّه محبوب العالمين. 
