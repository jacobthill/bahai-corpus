
       هو اللّه
ای يار ديرين افق ايران بسيار تاريك بود و جولانگاه
ترك و تاجيك و فارسيانرا بنياد بر باد و بنيان ويران
تا آنكه شب تاريك بپايان رسيد و صبح اميد بدميد
و آفتاب حقيقت بدرخشيد عن قريب گلخن گلشن
گردد و تاريك روشن شود و آن اقليم قديم مركز
فيض خليل شود و آوازه بزرگواريش گوشزد خاور
و باختر گردد و مركز سنوحات رحمانيّه شود
و مصدر فيوضات ربّانيّه گردد عزّت قديمه باز گردد
و درهای بسته باز شود زيرا نيّر يزدانی در اوجش
بتافت و نور حقيقت در قطبش علم بر افراخت آهنگ
جهان بالا بلند شد و پرتو ملأ اعلی بدرخشيد ملكوت
الهی خيمه زد و آئين يزدانی منتشر شد عن قريب
خواهی ديد كه آن كشور بنفحات قدس معطّر است
و آن اقليم بنور قديم منوّر لهذا بايد فارسيان قدر اين
بخشش بدانند و آفرين بر خداوند آفرينش نمايند
كه چنين بخشايشی نمود و آسايشی بخشيد و آرايشی داد
موطن قديم را اشرف اقليم نمود و مسكن ديرين را
مطلع نور مبين فرمود اين موهبت سزاوار
ستايش است و جهان آفرين را سزاوار نيايش اين
كوكب روشن اگر از مطلع انجمن اروپ طالع شده بود
حال ملاحظه ميفرمودی كه چه شور و ولهی بود و چه
ولوله و طربی با وجود آنكه از شرق طالع شد
ولی اهل غرب منجذبند و اقصی بلاد عالم از اين آهنگ
منبسط و منشرح دوران نزديك شدند پس نزديكان
چرا محروم مانند بيگانه آشنا شد آشنا چرا ساكت
و صامت است تا توانی فارسيان هندوستان را مژده ده
بيدار كن و هوشيار نما تا از اين ساغر يزدانی سر‌مست
و سودائی گردند و مفتون و شيدائی شوند
آنان بايد سبقت گيرند زيرا اين سرو بهشتی
در باغ فارسيان نابت شد و روان گرديد
و اين نور حقيقت از افق ايران طالع
شد جانت خوش باشد
ع ع
