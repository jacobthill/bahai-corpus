
 هو اللّه 
ای بندگان ديرين خسرو چرخ برين چراغ يزدان
روشن است و پرتو مهر آسمان روشنی بخش گلزار و گلشن
بانگ سروش است که بلند است و مژده پر جوش
و خروش است که جانبخش هر ارجمند و مستمند بخشش
يار مهربانست که نمودار است و ريزش ابر بهار است که
گوهر بار است دريای دانش و هوش است که گوهر
فشانست و آتش جهان دل و جانست که زبانه‌اش تا دامنه
آسمانست پس ای ياران يزدانی و دوستان جانی ستايش
پاک يزدانرا که از کشور ايران چنين آفتابی آشکار نمود
و از خاک پاک پارسيان چنين دار پر باری نمودار فرمود
دست نياز بدرگاه خداوند بی انباز دراز کنيد که ای
پروردگار آمرزگار نيکو کار ستايش و نيايش تو را سزاوار
که اين کشور خاموشرا پر آتش نمودی و اين افسردگان
بيهوشرا بجوش و خروش آوردی نا اميدانرا نويد اميد
دادی و مستمندانرا بگنج روان راه نمودی بی نوايانرا
پرنوايا نمودی و بيچارگانرا سر و سامان بخشيدی ای 
پروردگار آنچه در نامه های آسمانی نويد فرمودی آشکار کن
و آنچه بزبان پيغمبران گفتی نمودار فرما نيروی يزدانيت
بنما و بخشش آسمانيت آشکار کن اين کشور را بهشت
برين ساز و اين خاور و باختر را پرتو بخش روی زمين
اين پارسيانرا آسمانيان کن و اين بی نام و بی نشانها را چون
اختران پرتو افشان توئی توانا توئی بينا توئی شنوا توئی پشتيبان ع‌ع 
