
 احبّای الهی و دوستان حقيقی و اماء رحمانی   
در جميع بلدان و اقاليم در شرق و غرب   عليهم بهاء اللّه الابهی   
هو اللّه
ای ياران با وفا ای بندگان صادق حضرت بهاءاللّه نيم
شب است و جميع چشمها آسوده و کافّه نفوس در بستر راحت
سر ببالين نهاده مستغرق در دريای خوابند و عبدالبهاء در جوار
روضه مبارکه بيدار و در نهايت تضرّع و ابتهال مشغول بمناجات.
که ای پروردگار مهربان شرق در هيجانست و غرب در موج بی
پايان نفحات قدس در انتشار است و انوار شمس حقيقت از
ملکوت غيب ظاهر و آشکار ترتيل آيات توحيد است و تموّج
رايات تجريد بانگ سروش است و نهنگ محويّت و فنا در خروش
از هر کرانه‌ئی فرياد يا بهاء الابهی بلند و از هر طرف ندای يا عليّ
الاعلی مرتفع و ولوله‌‌ئی در جهان نيست جز غلغله جلوه دلبر يکتا
و زلزله‌ئی در عالم نه جز اهتزاز از محبّت محبوب بی همتا احبّای
الهی در جميع ديار با نفس مشکبار چون شمع روشنند و ياران
رحمانی در جميع اقاليم مانند گلهای شکفته از هر طرف چمن 
دمی نياسايند و نفسی برنيارند جز بذکر تو و آرزوئی ندارند
جز خدمت امر تو چمنستان حقيقترا بلبل خوش الحانند و گلستان
هدايت را شکوفه‌های معطّر بديع الالوان خيابان حقايقرا
طرّاحی گلهای معانی نمايند و جويبار هدايت را مانند سرو
روان بيارايند افق وجود را نجوم بازغند و مطالع آفاقرا
کواکب لامع مظاهر تأييدند و مشارق نور توفيق. ای خداوند
مهربان کلّ را ثابت و مستقيم بدار و الی الابد ساطع و لامع
و پر انوار کن تا هر دمی از گلشن عنايت نسيمی وزد و از يم موهبت
شبنمی رسد رشحات سحاب محبّت طراوت بخشد و نفحات
گلشن وحدت مشامها معطّر کند ای دلبر آفاق پرتو اشراقی
ای محبوب جهان جلوه جمالی ای قويّ قدير حفظ و امانی 
ای مليک وجود ظهور قدرت و سلطانی ای خدای مهربان در
بعضی بلدان اهل طغيان در هوج و موجند و محرّکين بی انصاف
شب و روز در اعتساف ظالمان چون گرگ در کمين و اغنامی
مظلوم و بی ناصر و معين غزالان برّ وحدترا کلاب در پی و تذروان
کوهسار هدايترا غرابان حسد در عقب. ای پروردگار حفظ
و حمايت فرما ای حافظ حقيقی صيانت و حمايت کن در پناه
خويش محروس دار و بعون خود از شرور مصون بدار توئی
حافظ حقيقی و حارس غيبی و نگهبان ملکوتی و مهربان آسمانی
ای ياران الهی از جهتی رايت حقّ بلند است و ندای ملکوت
مرتفع و امر اللّه در انتشار و آثار الهی واضح و آشکار شرق منوّر است
غرب معطّر است جنوب معنبر است شمال مشک اذفر است و از
جهتی بيوفايان در نهايت بغض و عدوان و در غايت فساد و طغيان 
هر روزی نفسی علم خلاف برافرازد و در ميدان شبهات
بتازد و هر ساعتی افعی‌ئی دهان بگشايد و سمّ قاتل منتشر نمايد
احبّای الهی در نهايت صدق و صفا و بی خبر از اين حقد
و جفا ماران بسيار نرم و پرمدارا و در نهايت وسوسه و دسيسه
و حيله و خداع بيدار باشيد هوشيار باشيد المؤمن فطين
و الموقن قويّ و متين دقّت نمائيد اتّقوا من فراسة المؤمن انّه
ينظر بنور اللّه. مبادا کسی سّراً رخنه اندازد حصن حصين را
سپاه رشيد باشيد. و قصر مشيد را لشکر شجيع بسيار
مواظب باشيد و شب و روز مراقب گرديد تا معتسفی صدمه‌ئی
نزند لوح ملّاح القدس را بخوانيد تا بحقيقت پی بريد و ملاحظه
نمائيد که جمال مبارک وقايع آتيه را از پيش بتمامه خبر داده‌اند
انّ فی ذلک لعبرة للمتبصّرين و موهبة للمخلصين عبدالبهاء
در آستان مقدّس خاکسار و در نهايت خضوع و خشوع بيقرار 
شب و روز مشغول نشر آثار و اگر فرصتی يابد بمناجات پردازد
و تضرّع و تبتّل و بيقراری نمايد که ای پروردگار بيچارگانيم چاره‌ئی
فرما بيسر و سامانيم پناهی بخش پراکنده‌ايم مجتمع فرما 
بگلّه خويش پيوسته کن بی‌نصيبانيم بهره و نصيب بخش 
تشنه گانيم بچشمه حيات دلالت کن ضعيفانيم قوّتی ده
تا بنصرت امرت برخيزيم و در سبيل هدايت جان فشانی کنيم
اينست روش و پرستش بنده جمال مبارک ولکن بيوفايان خفی
و جلی ليلاً و نهاراً در کوشش‌اند که امر اللّه را متزلزل نمايند 
شجره مبارکه را از ريشه براندازند و اين عبد مظلوم را از خدمت
محروم نمايند و سراً فتنه و آشوبی افکنند که عبدالبهاء را بکلّی محو
و نابود کنند بظاهر اغنامند و در باطن گرگ درنده بزبان شيرين و بدل
سمّ قاتل. ای ياران امر اللّه را محافظت نمائيد بحلاوت لسان گول
مخوريد ملاحظه کنيد که مقصد هر نفسی چيست و مروّج چه
فکر است فوراً آگاه شويد و بيدار گرديد و احتراز نمائيد
ولی ابداً تعرّض ننمائيد و نکته نگيريد و بمذمّت نپردازيد
او را بخدا واگذاريد. و عليکم البهاء الابهی در بهجی شب
 ٢٦محرّم ١٣٣٩ عبدالبهاء عباس   
