
        هو اللّه
ای احبّای الهی خبر پر مسرّت اتّحاد و اتّفاق احبّاء
در اسكندريّه رسيد چه خبر خوشی بود كه سبب روح
و ريحان عبدالبهاء گشت قسم بجمال قدم روحی لاحبّائه
المتّحدين فداء كه فرح و سروری از برای عبدالبهاء جز
بشارات اتّحاد و اتّفاق احبّا نه زيرا اسّ اساس امر اللّه
وحدت و يگانگی و محبّت است كه بايد چنان قلوب
و ارواح و انفس احبّاء اللّه را احاطه كند كه كلّ عبارت
از يك هيكل رحمانی شوند و هر يكی جزئی از اجزاء
و عضوی از اعضاء لهذا بايد و شايد و سزاوار چنين است
كه هر يك خود را قربان يكديگر نمايند و فدائی
همديگر شوند اگر احبّا باينمقام بلند اعلی رسند
آنوقت جنّت ابهی در قطب امكان خيمه و خرگاه زند
و كوه و دشت و صحرا رياض ملأ اعلی شود آه وا شوقی
لتلك الموهبة العظمی و ظماء قلبی لذلك الماء العذب 
الفرات. ای احبّای الهی قدری تأمّل و تفكر در عنايات
جمال مبارك نمائيد كه آن ذات مقدّس تحمّل صد هزار
محن و آلام فرمود و ايّام مباركش جميع بصدمات
شديده گذشت تا آنكه نفوسی مبعوث شوند
كه در ظلّ كلمة اللّه المطاعه آيات توحيد گردند و بيّنات
تفريد مظاهر محبّت گردند و مطالع انوار الفت
از بيگانگی بگذرند و بيگانگی حقائق و نفوس نورانيّه
پی برند علم اتّحاد بر افرازند و خيمه اتّفاق بلند كنند
جام صهبای وحدت اصليّه در دست گيرند و در انجمن
توحيد رقص كنان جنود اختلاف را شكست دهند
ای احبّای الهی آيا از اختلاف در هيچ عهدی ثمری
اثری بار و بری لا و اللّه هميشه اختلاف ريشه كائنات را
بر انداخت و ائتلاف مطموره امكان را معموره
لامكان نمود قوّت جامعه محيط بر قوای قامعه بوده
و وحدت قلوب كاشف كروب پس شب و روز
تضرّع و ابتهال نمائيد و از حضرت ذوالجلال طلب
 صفای قلوب و وفای نفوس كنيد اگر يكی از احبّا
    قصوری نمود عفو ربّ غفور را بخاطر آريد
     و مخالفت نفس شرور نمائيد زيرا نفس
     در غايت غرور است اعاذنا اللّه و ايّاكم
      من هذا المغرور زمام از دست گيرد
       و در ميدان طغيان جولان كند
       چاره جز تضرّع و ابتهال نيست
        و دوائی جز عجز و نياز نه
        "انّ النفس لامّارة بالسوء
          الّا ما رحم ربّی" 
           و عليكم البهاء)
                    ع ع
