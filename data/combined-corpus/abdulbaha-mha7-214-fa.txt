
                   هُو اللّه
ای ورقه مطهّره،  آنچه نگاشتی ملاحظه گرديد تقرير بديع بود
و تحرير لطيف مرا مقصد چنان بود که شما را مخصوصاً بخواهم
ولی در طهران در اين اوان وجود شما لازم و واجب تا بخدمت
امر اللّه پردازيد  و امآء رحمن را مجتمع نمائيد و بذکر حضرت
مقصود مشغول شويد  انجمن روحانی بيارائيد و حقيقت
تنبّه و تضرّع بنمائيد  و ورقات ثابته را بنهايت محبّت بنوازيد
سبب اجتماع شويد و باعث اتّحاد و اتّفاق. امروز از منتسبين
درگاه الهی هر يک بخدمت پردازد عون و عنايت بيند
و تأييد و موهبت جويد  زيرا مغناطيس جاذب توفيقات
صمدانيّه اينست  لهذا اين را از برای تو خواستم و حال صبر نما
و والده محترمه ورقه موقنه و همشيره مطمئنّه و سائر ورقات
راضيه مرضيّه را از قبل عبدالبهآء تحيّت و ثنا برسان نهال
بوستان محبّت اللّه عبدالحسين را دو گونه مصافحه نما از
خدا خواهم که نازنين پسر دلنشين باشد و در اين امر عظيم خادم
رزين رصين  و عليک التّحيّة و الثّنآء  ع‌ع
