                                                             
هو الله
ای بنده پروردگار نفحه مشکبار از نافه اسرار بر جميع اقطار نثار گشت مشام ابرار معطّر شد و دماغ احرار معنبر گشت. رائحه طيّبه نفوسی را زنده نمود و نسيم گلزار معنوی جمعی را تر و تازه فرمود. اگر از اهل اين ميدانی و متوکّل بر حضرت رحمن بايد به صفات اهل حقّ محشور شوی و به فضائل و خصائل انسانی مشهور گردی. دشمنان را دوست بينی و بيگانگان را آشنا يابی. دوران را نزديک بينی و کوران را بينا يابی. مقصود اينست که به جميع بندگان الهی از شرق و غرب از جميع طوائف و ملل به يگانگی و نهايت صدق و مهربانی معامله نمايند. حضرت پروردگار جميع بشر را انسان خلق فرموده و در يک رتبه با مقام لن تری فی خلق الرّحمن من تفاوت تصريح نموده. پس بايد به جميع خلق به خلق انسانی معامله نمود و با جميع بشر به محبّت رحمانی الفت و مؤانست فرمود. اميدوارم که مرد اين ميدان گردی و سراج نورانی در عالم انسان و عليک التّحيّة و الثّنآء. ع ع
