
                     هُواللّه
ای نفوس مطمئنّه، شما يادگار آن ذات منوّريد و برگذار آن
شخص محترم حضرت خال بزرگوار در ايّام مبارک بنهايت
صدق و امانت بخدمتگذاری مشغول بود و واسطه
ارسال الواح و رسائل بود محو و فانی بود مقصدی جز
رضای مبارک نداشت آرزوئی جز خدمت امر نمينمود
باين موهبت کبری فائز و چنين تاج مرصّعی بر سر داشت
و چنين خلعت مفتخری در بر بعد از صعود نيز در عبوديّت
آستان مقدّس شريک و سهيم من بود تا روزيکه وفات
کرد از وفات او بسيار محزون و دلخون شدم زيرا رفيق
من بود و مونس و انيس من قدر اين خال را بدانيد اين
نفس محترم در درگاه احديّت مقرّب است و در عالم اسرار
مستغرق بحر انوار حال قدرش معلوم نيست عنقريب
معلوم ميگردد اين شخص بزرگوار افسری بر سر شما نهاد
که جواهر زواهرش رخشنده و درخشنده بر قرون و
اعصار است شکر کنيد خدا را و پی او گيريد و بر قدم او
حرکت نمائيد تا منتسبين حقيقی او باشيد نه مجازی من در حقّ 
شماها تضرّع بآستان مبارک نمايم و در دو جهان شما را کامرانی 
خواهم اميدم چنان است که چنان که آرزو دارم مبعوث گرديد و 
عليکم البهآء الأبهی ١٩ اکتوبر ١٩١٩ حيفا	عبدالبهاء عباس 
