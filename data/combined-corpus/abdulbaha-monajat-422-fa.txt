 
يزدان مهربانا
اين کنيز عزيز وله انگيز بود و با عقل و تميز مشتاق ديدار بود
و آرزوی آن ديار مينمود و با چشمی اشکبار توجّه به ملکوت اسرار داشت
بسا شبها که مشغول به راز و نياز بود و بسا روزها به ياد تو همدم و
دمساز هيچ صبحی غافل نبود و هيچ شامی آفل نگشت مانند مرغ
خوش آهنگ هر دم به تلاوت الواح و آياتت مشغول بود و به مثابه
آئينه آرزوی نور تجلّی مينمود ای آمرزگار اين هوشيار را به بارگاه
بزرگواری خويش راه ده و اين مرغ دست آموز را به حديقه بقا
پرواز بخش اين مشتاق پر احتراق را به وثاق وصال داخل کن
و اين آشفتهء پريشان را از حرمان نجات بخش و به ايوان رحمن
در آر ای پروردگار هر چند گنه کاريم توئی آمرزگار هر چند
غريق بحر عصيانيم توئی خداوند مهربان عفوِ قصور فرما و مغفرت
موفور بنما فيض حضور بخش و صهبای سرور بنوشان ما اسير خطائيم
و توئی امير عطا ما غريق معصيتيم و تو خداوند رحمت کبری
هر چه هستيم منسوب به آستان توئيم و هر چه باشيم مقيم درگاه تو
توئی بخشنده و درخشنده و پاينده و مهربان و توئی کريم و رحيم 
و عظيم الأحسان و کثير الغفران انّک انت التّوّاب يا ربَّ الأرباب . ع ع
