
هُو الابهی
ای پروردگار اين بيچارگان شيفتهء روی تواند و افتادهء کوی
تو و سرمست جام هوی تو و عاشقان خوی تو در هجرانت گريبان
دريدند و در حرمان زهر فراق چشيدند شب و روز گريان تو اند
و روز و شب نالان به سوی تو جز تو ندانند و غير از تو نشناسند
و جز به سوی تو ننالند توئی ملجأ و پناهشان و توئی مبدء و منتهاشان
اگر برانی و يا بخوانی و بپذيری و يا آبروی بندگان بريزی
بزرگوار کنی و شرمسار فرمائی توئی مختار توئی پروردگار توئی
آمرزگار اگر بپسندی هر مستمند ارجمند گردد و اگر برانی هر بزرگوار
خوار شود و هر گلی خار گردد و هر سروری خاک رهگذار  پس ای
آمرزگار اين بندگان را بنواز و کار اين افتادگان را بساز
شمعی در قلوبشان روشن کن و شهاب ثاقب بر هر اهرمن نما تا نور
يزدانيت بر افروزد و پردهء ظلمات شبهات بسوزد توئی قادر و بينا
وحيّ و توانا و داننده و شنوا راز درون را ابراز نما خارزار دلها را
گلشن و گلزار کن روح را فتوحی بخش و جان و وجدان را بشارت 
و نشأهء صبوحی عنايت فرما .  ع ع
