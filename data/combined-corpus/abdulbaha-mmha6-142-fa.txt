                                                               
... در اين سنين انقلاب که نائره حرب جهان را خراب نموده الحمد للّه ياران الهی چون متابعت اوامر ربّانی نمودند و به موجب تعاليم رحمانی خدمت به عالم انسانی کردند و سبب ضرّ بر نفسی نشدند لهذا محفوظ و مصون ماندند و جميع وقايع که در اين سنين حرب واقع شد در الواح الهی چهل پنجاه سال پيش نازل و در جميع اقاليم عالم مطبوع و منتشر. از برای نفسی از اغيار مجال انکار نمی‌ماند که به اين صراحت وقايع قبل از وقوع پنجاه سال پيش نازل.
جناب حاجی غلامرضا امين امين عبدالبهآء هرچند مطلوبشان الی‌الآن باقی مانده ولی مطمئن به فضل حضرت رحمن باشند و با سپه‌سالار اگر اين قضيّه به خوشی بگذرد سبب منفعت و خوشی طرفين گردد زيرا مال دنيا را لياقت نزاع و جدال نه، ليس لأحد شیء. در قرآن می‌فرمايد و لقد جئتمونا فراداً کما خلقناکم اوّل مرّة و ترکتم ما خوّلناکم ورآء ظهورکم. می‌فرمايد که وقتی که به دنيا آمديد برهنه و دستی خالی داشتيد و همچنين وقتی که از اين عالم می‌رويد نيز عريان و بی سر و سامان با دستی خالی رحلت می‌نمائيد و آنچه به گمان خويش از مال و منال و کم و بيش داريد ترک می‌نمائيد. برهنه و تنها و در نهايت فقر و احتياج زير خاک می‌رويد. لهذا بايد انسان اهمّيّتی به اين امور ندهد...
