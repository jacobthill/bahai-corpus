
جناب قسّيس الفرد هيلز جبل کلمنتر مشيگان   عليه التّحيّة و الثّناء   
هُو اللّه
ای شخص محترم، نامه مفصّل شما رسيد و من چون
از کثرت مکاتيب که از اطراف ميريزد فرصت جواب مفصّل ندارم 
مختصر اين است که اهل عالم محتاج بحيات ابديّه هستند 
و حيات ابديّه منوط بظهور ملکوت و ظهور ملکوت مشروط
بنفوذ کلمة اللّه و تأييد روح القدس يعنی مشروط بقوّت الهيّه
که مرده را زنده مينمايد و کور را بينا و کر را شنوا ميکند 
و ولادت ثانويّه که در نصّ انجيل است تحقّق می‌يابد "المولود
من الجسد جسد هو و المولود من الروح هو الروح ينبغی
لکم ان تولّدوا مرّة أخری" 
امّا از جهت اديان سائره در نصوص بهاءاللّه و کتب احبّا
مثل کتاب ميرزا ابوالفضل ذکر حضرت زردشت و حضرت
بودا و برهما و کانفيوشس مصرّح است و همچنين در
مکاتيب من در بدايت اساس حضرت زردشت و حضرت بودا
بسيار موافق ولی بعد تحريف و تغيير يافت گويا شما اين الواح
و کتب که در آن مسطور است نديده‌ايد کتاب مطبوع ميرزا
ابوالفضل را بدست آريد کفايتست قناعت حاصل خواهد
شد که تعاليم بهاءاللّه تعاليم عمومی است و مؤيّد بنفوذ کلمة اللّه
و نفثات روح القدس و قوّتی آسمانی شما نهايتش اينست که
آثار مطبوعه حضرت بهاءاللّه را مشاهده کرده‌ايد الواح
مطبوعه بالنسبه بالواح غير مطبوعه بسيار جزئی است 
اساس اديان الهی يکيست آن اساس بقوّت حضرت بهاءاللّه
عموميّت حاصل خواهد نمود. 
در شرق تعاليم متعدّده از پيش منتشر شد که بظاهر
عموميّت داشت ولی چون بقوّه الهيّه مؤيّد نبود شعله زود خاموش شد 
ولی تعاليم بهاءاللّه بدرجه‌ئی نفوذ يافت که بيست هزار نفس
کشته شد با وجود اين روز بروز قوّتش بيشتر گشت. 
امّا مکان بهيچ وجه حکمی ندارد حضرت مسيح جليل
در فلسطين ظاهر شد ولکن تعاليم بجميع عالم سرايت نمود 
و بقوّت الهيّه ملل مختلفه را در ظلّ کلمه واحده جمع کرد
حدودات مکانی ابداً حکمی نداشت 
امّا روح القدس جامع جميع کمالاتست معلّم اوّل است
کاردی که ارسال نموده بودی بسيار سبب سرور شد 
روح انسانی بايمان و ولادت ثانويّه ابديّت حاصل مينمايد.
و امّا نصوصی که از کتب مقدّسه اخراج نموده بوديد
آنچه بعلم صحيح و عقل و حکمت الهيّه مطابق آن نصوص بحسب
ظواهر است و امّا نصوص ديگر کلّ تأويل دارد و تأويل
مطابق عقل و علم و حکمتست انشاء اللّه اين مسئله را کشف
خواهيد نمود اميدم چنانست که جميع اين مسائل را بتأييد
الهی تأويلش را کشف بفرمائيد.
من فرصت اين مسائل را فرداً فرداً ندارم اگر وقتی
ملاقات حاصل شود شفاهاً هر يک از اين مسائل را جواب
مفصّل خواهم داد و شبهه نيست که اساس اين سئوالات
منبعث از تحرّی حقيقتست لهذا بنهايت محبّت
و مهربانی اين مختصر مرقوم گرديد و عليک التّحيّة والثّناء   عبدالبهاء عباس
