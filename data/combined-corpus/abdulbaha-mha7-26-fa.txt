
                      هُو الابهی
ای امة البهآء،  دمبدم بياد توام و از حقّ ميطلبم که آيت
تقديس گردی و سبب روحانيّت جميع امآء رحمان در آن
جهات مکتوب استدلالی که از جناب آقا سيّد مرتضی رسيده
بود جوابی از برای ايشان ارسال گشت تا حال خبری نرسيده
و همچنين مناجات مفصّلی در ذکر آيت هدی  المتصاعدة
الی اللّه جناب آقا سيّد محمّد رضا مرقوم شد نسخش بجميع اطراف
ارسال گشت منجمله بمازندران از وصول آن نيز خبری نرسيد
باری متعلّقين آنمتصاعد الی اللّه را دلالت نما که بايد شمع
او را روشن کنند و کِشت زارش را گلشن شب و روز در صدد
ايقاد نار محبّت اللّه افتند  و وطن جمال قدم را غبطه گلزار
جنّت فردوس کنند ای امة البهآء ايّام بگذرد و انفاس منتهی
شود بايد احبّا هر يک نهالی در حديقه وجود نصب نمايند
و آيتی از آيات باهره جمال قدم در صوامع ملکوت ترتيل نمايند
              و عليک التحيّة و الثّنآء  ع‌ع
