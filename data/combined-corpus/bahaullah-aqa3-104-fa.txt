	‌بنام يکتاى دانا
اى علىّ قبل‌اکبر بشنو نداى مالک قدر را او ‌از‌ منظر ابهى به ‌تو توجّه نموده و بذکر تو ناطق است. قدر ‌اين مقام اسنى و عطيّه کبرى را بدان و به‌آنچه سزاوار ايّام الهى است عمل نما تا به ‌عنايت مخصوصه فائز شوى. قسم به‌لئالی بحر علم‌الهى اگر ‌ناس يعنى مدّعيان محبّت مشيّت و اراده خود را در مشيّت و ارادة اللّه فانى مى‌نمودند حال غير آنچه مشهود است مشاهده مى‌شد، عالم ديگر و خلق ديگر و اطوار ديگر ظاهر و هويدا مى گشت. آنچه از ‌ملکوت بيان مخصوص تو و احبّا نازل شد مداومت نمائيد تا اشراقات انوار شموس کلمات قلب را اخذ نمايد و منوّر دارد. اى علىّ قبل اکبر قلم اعلی در کلّ احيان احزاب ارض را ندا مى فرمايد و بمالک مآب دلالت مى‌کند ولکن اذان واعيه کمياب از حق بخواه تا ظنون و‌اوهام را به‌نار يقين بسوزاند ‌جميع عالم را به اتّحاد امر نموديم و اوست سبب اعظم از براى ظهور برکات و فيوضات ولکن تا حال اثر آن ظاهر نه. از حق قدير سائل و آمليم که عالم را به‌اين طراز ابدع انور مزيّن فرمايد و ‌بما يحبّ و يرضى مؤيّد سازد. اوست قادر و توانا و اوست عالم و دانا. طوبى لاحبّائى فى هناک الّذين تمسّکوا بما انزله الوهّاب فى الکتاب. 
