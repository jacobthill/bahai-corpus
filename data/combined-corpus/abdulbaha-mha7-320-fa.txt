
                    هُو اللّه
ای احبّای عزيز الهی و ای امآء محترمه ربّانی،  اين بنده آستان بها،
چندی است باقليم مصر وارد و در اين کشور ايّامی بسر ميبرد مدّت
چهل سال در زندان ظلم و اعتساف در نهايت مشقّت و عذاب
بود و در زير شکنجه و عقاب دو حکومت استبداد هر دم بهانه‌ئی
مينمودند و باهانتی ميپرداختند و اذيّتی مجری ميداشتند کسی را
گمان نبود که عبدالبهآء دقيقه‌ئی امان يابد همواره در زير شمشير بود
و در تحت تهديد عبدالحميد  با وجود اين الحمدلله بعون و عنايت
جمال مبارک فتور ننمود و مقاوم اهل شرور بود و متضرّع بدرگاه
ربّ غفور و مقرّ و معترف بقصور تا آنکه آوازه ملکوت راز
جهانگير گشت و صيت حضرت مقصود در آفاق وجود منتشر شد
ارکان امکان باهتزاز درآمد و کوکب درخشنده لامکان بر جميع
اقاليم روشن و تابان شد صرير قلم اعلی گوشزد اقاليم قصوی
گرديد و هدير حمامه وفا توده غبرا را جان بخشيد خيمه وحدت
عالم انسان در قطب امکان بلند شد عَلَم توحيد بين امم در اوج
اعظم موج زد و نفحات قدس منتشر شد مشام اهل انس معطّر
گشت  جنّت ابهی تزيين يافت و اسرار الهی تلقين گشت بلبل معانی
گلبانگ رحمانی زد و اسرار معنوی بيان نمود نسيم جانبخش حبّ عموم
وزيد  و پرتو شمس حقيقت آفاق عالم را منوّر کرد حال وقت آنست
که ياران بترويج خُلق رحمان پردازند و بموجب وصايای جمال
مبارک بمحبّت جمهور مشهور گردند و به تمشيت تعاليم الهی برخيزند
و بموجب نصايح جمال مبارک عمل نمايند تا احکام رحمانی و تعاليم
ربّانی و فرائض ايمانی از حيّز ستور بحيّز ظهور آيد و حصول پذيرد و
اين شجر ثمر بخشد و اين کِشت آبياری گردد جميع اعمال و اخلاق را
بايد تطبيق بآيات کتاب نمود و بموجب تعاليم الهی حرکت کرد و
سبب نورانيّت جهان و ظهور رحمانيّت در عالم انسان شد
ای ياران و ای امآء رحمان، يد عنايت احبّا را ردائی از مواهب
آسمانی در بر کرد و تاجی از فيض نامتناهی بر سر نهاد تا دراين رستخيز
عالم انسانی جلوه ربّانی نمايند و چهره نورانی بنمايند  و به تنزيه
و تقديس عالم فانی بيارايند  پس بايد کلّ بجان و دل متّفق شويم
تا باين الطاف و فيوضات متحقّق گرديم عالم بشر را رهبر شويم
و نوع انسانرا مونس دل و جان گرديم  قلبی گلشن جوئيم و جانی
بجانان رسانيم روش دلبر مهربان گيريم و اين راه را بپايان رسانيم
ملاحظه نمائيد که طلعت مقصود و حضرت موعود در ايّام نا محدود
چه صدمه و بلائی و مشقّت و ابتلائی و حبس و زندانی و تاراج
و تالانی و آوارگی و بيسر و سامانی و نفی و سُرگونی پی در پی تحمّل
فرمودند تا آنکه تأسيس وحدت عالم انسانی گردد  و بنيان بيگانگی
برافتد  و دلبر يگانگی جلوه نمايد  اهل عالم تربيت گردند  و
بنورانيّت الهيّه فائز شوند و موهبت آسمانی جويند و سعادت
دو جهانی طلبند  پس ملاحظه فرمائيد که ما بايد چگونه بشکرانه
پردازيم و روش و حرکت نمائيم  وقت را از دست ندهيم ايّام را
غنيمت شمريم بهدايت خلق پردازيم و نفوس را بيدار کنيم و غافلانرا
هشيار نمائيم  و عليکم و عليکنّ البهآء الأبهی  ع‌ع
