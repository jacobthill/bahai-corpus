 
هو اللّه 
ای ياران حقيقی و مشتاقان جمال الهی چون حيّ قيّوم
بجميع اسماء و صفات و کمالات و شئون بر ما کان و ما يکون
تجلّی فرمود و مطلع امکان را بانوار نيّر لا مکان منجلی نمود
جوش و خروش در ذرّات کائنات افتاد نيسان رحمت
فيضان نمود و پرتو آفتاب درخشيد و نسيم صبا بوزيد
و ندای الهی بگوشها رسيد دلها بطپيد و جانها برميد
رخ‌ها برافروخت و پرده‌ها بسوخت و روی يار مهربان
جلوه نمود قلوب عاشقان شعله سوزان بزد و چشم
مشتاقان از سرور گريان شد گلشن توحيد تزيين يافت
و گلزار تجريد آراسته گشت جشن فيوضات ترتيب يافت
و بزم الست آماده گشت سرير سلطنت الهيّه استقرار
جست و "الرحمن علی العرش استوی" متحقّق گشت پس
اعظم تجلّی جمال قدم در اين بزم اتمّ در هيکل ميثاق جلوه
فرمود و بر آفاق اشراق نمود مطرب الهی اوتار مثالث
و مثانی بدست گرفت و بآهنگ پارسی آغاز نغمه و ساز نمود
و بشهناز اين ترانه آغاز کرد اين عهد الست است اين پيمانه
بدست است اين بازار شکست است اين از يوسف
رحمانی ميثاق وفاق است اين پيمان و طلاق است
اين آفات نعاق است اين از رحمت يزدانی اين عهد
قديم است اين اين سِرّ قويم است اين اين امر عظيم
است اين از طلعت ابهائی روحی لأحبّائه الفداء   ع‌ع 
