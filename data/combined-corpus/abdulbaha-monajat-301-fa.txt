
هُو الابهی
ای خداوند بی نياز اين دلها را به راز خويش دمساز کن و از
بيگانه و خويش بی نياز فرما از جام صبوحی در صبح احديّت بنوشان
و از جام الست سرمست نما اين بندگان واله و شيدای تو اند
و اين مشتاقان آشفته و پريشان تو سر گشتهء کوی تو اند و پر جذبه در
روی تو و گله آهوی تو در بيابان هجران سر گشته و سر گردان هستيم
و در وادی حرمان پريشان بدرقه عنايت بفرست و پيک هدايت
تا بوئی از کوی تو به مشام در آيد و پرتوی از رويت در کلبه احزان
اين حسرت زدگان افتد ظلمت ديجور به نور تبديل گردد و گلخن
حرمان گلشن احسان گردد توئی توانا و بينا و شنوا .   ع ع
