
 بواسطه جناب آقا محمّد تقی اصفهانی عليه بهاء اللّه الابهی   
هندوستان   
برما مندله جناب آقا سيّد مصطفی عليه بهاء اللّه الابهی
هُو اللّه
ای ثابت بر پيمان، نامه‌ئی که بجناب آقا محمّد تقی مرقوم نموده
بودی ملاحظه گشت سبب سرور و حبور شد زيرا دليل جليل
بر ثبوت ياران بر امر حضرت ربّ ودود بود که الحمد للّه در
اين سالهای انقلاب و شدّت اضطراب و حرب عمومی ياران در نهايت
استقامت و ثبات بودند فتوری نياوردند و قصوری ننمودند
حال الحمد للّه غبار جنگ نشست و دمدمه توپ و تفنگ خاموش
شد بدايت طلوع صبح و سلام است بايد همّت را بگماشت
تا بيخردان از تعصّبات جاهليّه دينی و جنسی و اقتصادی و حتّی وطنی
نجات يابند از جميع قيود آزاد گردند و بوحدت عالم انسانی تعلّق
تامّ يابند تا اين ابر تاريک شش هزار ساله که آفاقرا ظلمانی نموده بود
بقوّه علم و عرفان متلاشی شود و نورانيّت وحدت عالم انسانی
جهانگير گردد، ديانت سبب الفت بشر شود و حميّت جنس بحميّت
نوع تبدّل يابد، کره ارض وطن واحد گردد و عالم انسانی مرآت
مجلّای جهان رحمانی گردد، نفوس زکيّه مبعوث شود و انوار
سبحانی در زجاجه قلوب بدرخشد، جانها جان تازه يابد و قوّت اسم
اعظم چنان ارتباط بخشد که شرق و غرب دست در آغوش
يکديگر نمايد، ظلمات ضلالت محو و نابود شود و نور هدايت
مانند ماه تابان بر جهان بتابد، دوزخ بهشت برين گردد و سجّين
طراوت و لطافت علّيّين يابد، نفحات الهی بوزد و روح ابدی
حيات جاودانی مبذول دارد. جميع ياران الهی را فرداً فرداً
تحيّت ابدع ابهی ابلاغ دار علی الخصوص جناب علی صاحب
وکيل و بازماندگان جناب متصاعد الی اللّه آقا سيّد
مهدی را و عليک البهاء الابهی حيفا ١٤ ازار  ١٩١٩   ع‌ع
