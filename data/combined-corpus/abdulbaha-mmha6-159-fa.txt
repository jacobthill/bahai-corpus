                                                               
هو الله
ای ثابت بر پيمان تحارير متعدّده واصل و معانی در نهايت حلاوت روحانی. از خبر انتشار امر اللّه انبساط و ابتسام حاصل گشت. خراسان هميشه منظور نظر الطاف حضرت رحمن بود. لابد جوش عظيم زند و خروش عجيب برآرد. ياران الهی بايد هر يک اهتمامشان در امر تبليغ باشد تا به تأييد ربّ فريد رکن شديدی بنياد نمايند و ترويجی جديد پديد آرند. از تعرّض اهل غرور فتور نيارند و از بلايا و رزايا در سبيل ربّ غفور مفتون و مقهور نگردند. دريای امتحان را چون طوفان شديد بينند شراع سفينه نجات را بلندتر کنند و سيل بلا را چون در طغيانی عظيم يابند بنيانی محکم مقاومت کنند و العاقبة للمتّقين بشارت قطعيّه است و انّ جندنا لهم الغالبون مژده موهبت عظيمه، و غلبه به صفات رحمانيّت است نه به قساوت و شدّت و سبعيّت. لهذا بايد هر بلائی را تحمّل کنيد و نورانيّت الهيّه را انتشار دهيد. در هر کاشانه‌ای سراج هدايت روشن کنيد تا جهان به نور محبّت رحمن منوّر گردد و نزاع و جدال نماند و جنگ و ستيز برافتد و حرب خونريز به صلح و آشتی و راستی تبديل گردد. درّندگی و تيزچنگی و خونخوارگی صفت ذئاب است و از خصائص سباع. انسان را محبّت و رأفت و رحمت و هدايت و مهربانی و سنوحات رحمانيّه لايق و سزاوار. به اين صفات متخلّق شويد تا عالم انسانی را شمعی نورانی گرديد و جهان ظلمانی را نجومی ربّانی شويد و عليکم التّحيّة و الثّنآء. ع ع
