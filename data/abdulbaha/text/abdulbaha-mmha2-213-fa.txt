 ای  ياران روحانی ، حضرت کبريا در قرآن عظيم‬
‫دنيا را تشبيه بسراب بقيع فرموده‌اند و نفوس بشريّه را مانند‬
‫تشنه آب . انسان تشنه لب سراب را آب انگارد و بکمال سرعت در‬
‫بيايان بتازد و عاقبت خائب و خاسر شود و از تشنگی هلاک گردد .‬
‫همچنين طالب دنيا بجان جويا و شب و روز ساعی و پويا بلکه‬
‫بجهت اکتساب زخارف فانيه درندگی نمايد و مانند گرگان تيز‬
‫چنگی بيازمايد بيچارگان بيازارد و مظلومان زجر و اذيّت نمايد‬
‫و عاقبت سودی نبيند بلکه زيان اندر زيانست و خسران اندر خسران و‬
‫شدّت عذاب نيران و مؤاخذ در محکمهء کبرای رحمان ... پروردگار‬
‫عالميان انسان را چشم بينا و گوش شنوا عنايت کرده و قلب آگاه‬
‫آفريده تا از فنای عالم عبرت گيرد و مانند مرغان چمن بچند دانه ئی‬
‫قناعت نمايد و بر شاخسار بابدع نغمات بتقديس و تسبيح ربّ الايات‬
‫مشغول گردد اينست سزاوار انسان اينست سبب عزّت ابديّهء اهل‬
‫عرفان . زيرا در اين جهان هر کاری عاقبتش خسران است مگر عبوديّت‬
‫درگاه حضرت رحمان و هر عملی زيان اندر زيانست مگر خدمت آستان‬
‫جمال يزدان . طوبی از برای نفوسيکه از نفس و هوی بيزار شدند‬
‫و از ظلمات اين دار تنگ و تار نجات يافتند و انوار الهی‬
‫مشاهده نمودند و باسرار ربّانی پی بردند آن نفوس مانند ستاره‬
‫روشن از افق امکان درخشنده و تابانند . ملاحظه نمائيد که اوليای‬
‫اطهار مطالع انوار و مشارق اسرار چگونه از افق عزّت ابديّه در‬
‫قرون و اعصار ظاهر و آشکارند و کسانيکه ظلم و طغيان نمودند و ره‬
‫عصيان پيمودند و از شراب غرور مخمور گشتند بچه ظلماتی گرفتارند‬
‫انّ فی هذا لعبرة لاولی الابصار.‬
‫