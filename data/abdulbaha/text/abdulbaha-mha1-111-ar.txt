
 هو اللّه 
ای پاسبان آستان يزدان نامه بليغ يعنی گلبانگ بلبل
گلشن واصل گشت و سبب شادمانی ياران انجمن شد
براستی ميگويم که موجی از بحر محبّت اللّه بود و درجی 
از گوهر معرفة اللّة لآلی معانی بود و دراری درّی
ظلمات همومرا روشنی پر سطوع بود و غبار اکدار را امطار
مواهب بيشمار از قرائتش کمال سرور حاصل گشت
و از تلاوتش نهايت حبور حاصل شد حمد خدا را که آن
انجمن رحمانی مشغول بنفحات مقدّسه ربّانی است
و شب و روز در عبوديّت آستان مقدّس قائم امروز
شعله جهان افروز ثبوت و رسوخ بر پيمان حيّ قيّومست
حمد خدا را که آن ياران چون بنيان سخت بنياد ثابت
و برقرارند و از هيچ زلازلی نلرزند و در هيچ موقعی 
نلغزند بلکه سيل شديد امتحانرا سدّی از زبر حديدند
و بوم شوم شبهاترا عقاب اوج رفيع آن قوم پر لومرا
بنيان نسيج عنکبوتست و بنياد بر خاک سست چون
اوهن بيوت شرابشان سرابست و غذايشان از شجره
زقّوم يوم الحساب حياتشان مماتست ملجأشان
مصدر آفات کودکانند نو هوس و خفتگانند منقطع النفس
چون ابلهان مغرور خزفند نه صدف پر گهر. چون جعل
سرمست بوی گلخنند نه رايحه گلشن معطّر کِرم
مهينند در اسفل زمين مکين نه طيور علّيّين خفّاش
ظلمتند نه نور پاش افق مبين هر دم بهانه آرند و چون
زاغان جفا در گلخن خزان لانه و آشيانه نمايند با چشم
کور فرياد اين النور بلند کنند و با گوش کر نعره منکر
اين نغمات الطيور زنند در طبقه پسين زمينند و مشاهده مه
تابان خواهند و در حفره شبهات سرنگونند استماع آيات
بيّنات جويند گمگشته باديه ارتيابند خود را
در شاهراه يقين شمرند و سرگشته مفازه جهلند
و خويشرا در شاطی بحر يقين دانند ناقض ميثاقند
خود را قطب آفاق خوانند هادم پيمانند خويشرا بانی
ايوان دانند زهی حسرت و افسوس که از حسد اسير
حبل مسد شدند و نار غضبرا حمّال حطب گشتند پس
تو ای دوست حقيقی و يار روحانی کمر محکم کن و قدم
ثابت دار و چون شير دژم روبهان پر ستمرا حمله نما و چون
عقاب اوج پيمان اين زاغان پر عدوانرا از ميدان بگريزان و البهاء عليک ع‌ع 
