
                     هُواللّه
ای دو فدائی جمال مبارک، حقّا که در درگاه احديّت
قابليد و فائق  خادميد و موافق در محبّت و خدمت
و عبوديّت ربّ الملکوت تحمّل هر جفائی نموديد
و صبر بر هر بلائی کرديد هر زهری چشيديد و هر
دُردی کشيديد ملامت ديديد شماتت شنيديد
مبغوض جاهلان گرديديد و مغضوب بيخردان شديد
امّا ممنوعيّت از حمّام سبب محفوظيّت از نار حميم شد
و مصونيّت از عذاب جحيم نادانان اگر راه حمّام
بستند الحمدللّه چشمه هذا مغتسل بارد و  شراب
جوشيد و مانند ايّوب از هر مرض و عيوب مبرّی
گرديديد در آن چشمه شست و شو بايد تا از آن ماء طهور
لطافت موفور حاصل گردد باری يا لَيْتَنيْ کُنتُ مَعَکُم
فَاَفوُزُ فَوْزاً عَظيما و اين را بدانيد که اين شماتت و
ملامت عزّت ابديّه است و اين زحمت و اذيّت راحت
سرمديّه چه بسيار از بزرگان که ايّام خويش را بعزّت
دنيوی گذراندند و کلمه‌ئی شماتت نشنيدند بلکه السن
شعرا بمدح و ستايش آنان قصائدی انشا نمود و آن
قصائد  ورد زبان هر شارد و وارد حال اثری از آن باقی
نه. نه نام و نشانی و نه عزّت و اعتباری امّا نفوسيکه
در سبيل الهی هدف سهام ملامت شدند و مورد سنان
شماتت گشتند و در هر دمی سمّی چشيدند حال ملاحظه
نما که در ملأ اعلی چه خبر است و از آن گذشته در عالم
ادنی نيز جميع السن بمدح و ستايش آنان مشغول و
محامد و نعوت آنان در معابد عظيمه بصوت بلند
مسموع اينست معنی آيه مبارکه که ميفرمايد و اجَعَل لی
لسانَ صدقٍ فی الأخرين  و عليکما التّحيّة و الثّنآء    ع ع
