
                  هُو اللّه
ای کنيزان عزيزان حقّ،  الحمدللّه در راه هدی جام
لبريزی نوشيديد نوش جان باد  اين ساغر شهد و شکر
است  و اين نفحه مشک و عنبر  ولی کام هر بی‌تميزی
از آن شيرين نگردد  بلکه مذاق کنيزان عزيزان الهی
شکّرين شود  زيرا هر نفسی مرد اين ميدان نباشد و در
اين عرصه جولان نتواند ايّام در گذر است و حيات بشر
بيفائده و ثمر مگر در راه آن دلبر سر بدهد و در هر دمی
مورد جفای هر ستمگر گردد و در ثبوت بر پيمان محکمتر شود
ای اماء رحمن،  اهل ملأ اعلی تحسين نمايند و اهل ملکوت ابهی لسانرا
بذکر شما تزيين دهند  دمبدم بشکرانه جمال قدم پردازيد که
چنين موهبتی مبذول داشت که در سبيل محبّتش مورد ملامت
و شماتت شديد  و معرض جفای اهل ضلالت. اين موهبت
عظماست و رحمت کبری و عنايت جمال ابهی عنقريب شماتت
بشکرانيّت تبديل گردد و ملامت بستايش و محمدت مبدّل شود
و اماء رحمن هر يک مانند شمع در انجمن نسآء بدرخشد و بمثابه
ستاره در افق عزّت ابديّه روشن گردد و عليکنّ التّحيّة و الثّنآء  ع‌ع
