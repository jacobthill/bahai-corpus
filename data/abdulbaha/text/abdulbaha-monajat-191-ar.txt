
هُو اللّه
ای پروردگار اين گنهکار را از اغيار بيزار نما و به محبّت خويش
گرفتار نما از بند و کمند هوی وهوس رها کن و در دام محبّت جمال ابهی
بيفکن تا آنچه غير اوست فراموش کنم و از بادهء محبّتت سرمست و
مدهوش گردم.  ای خداوند نادانم و به گمان خويش گرفتار چاره ای 
کن و اين افتاده را از نفس امّاره نجات بخش هر دم وسوسه ای نمايد
و در هر نَفَس دام تازه ای نهد ای خداوند تو نجات بخش و رهائی 
ده و به نفحات قدس خويش چاره ای کن شايد اين دل از عالم آب 
و گل رهائی يابد و در اوج رحمانی پروازی نمايد و به روح انقطاع بياسايد.  ع ع 
