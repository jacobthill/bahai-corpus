   ای دوستان ، هر چند بجسم از آستان يزدان دور و مهجوريد ولی الحمد
للّه بجان و دل و روح حاضر و زائريد جان جويانست و دل در طواف
آستان و روح از اين شروح پر فتوح اين چه نعمتی است و اين چه
موهبت که جميع نقاط ارض حکم نقطهء واحده يافته و جميع بقاع سمت
بقعه واحده جسته شرق دست در آغوش غرب نموده و جنوب و شمال
معانقه و مصافحه کرده کلّ در ظلّ خيمه الهيّه در آمده و سدره منتهی بر
جميع آفاق سايه افکنده . لهذا بايد بشکرانه خداوند يگانه پردازيم و
چنين موهبتی را هدر ندهيم و بی اثر و ثمر نگذاريم و اثر و ثمر
اکتساب کمالاتی است که زينت بخش حقيقت انسانی است و آن
يگانگی و ترک بيگانگی و آزادگی از منافع و افکار شخصيّه است .
جميع فکر را محوّل بترقّی عموم نمائيد و در انتظام حال کافّه نفوس
و تهذيب اخلاق بکوشيد و بصفات رحمانيّت متّصف گرديد تا اخلاق
تعديل نگردد و خصائل و فضائل انسانی جلوه ننمايد دلبر عزّت ابديّه رخ نگشايد.
