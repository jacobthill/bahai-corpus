
عشق آباد   
اعضای کميته مشرق الاذکار عليهم بهاء اللّه الابهی   
هُو اللّه
ای ياران الهی، نامه شما رسيد فی الحقيقه مفرّح بود و مورث
روح و ريحان نامه بايد چنين باشد که سرور و شادمانی بخشد
الحمد للّه در اين سالهای جنگ که جميع ملل گرفتار نام و ننگ بودند
و مبتلای ببوی و رنگ و مانند سباع ضاريه بخون يکديگر چنگ
و دندان رنگين مينمودند احبّای الهی شب و روز بجان و دل
بتأسيسات الهيّه مشغول و بترويج آئين ربّانی مألوف الحمد للّه
مشرق الاذکار مطلع الانوار است و باغ مانند چراغ درخشيد
و خيابان بطرّاحی گلهای بديع تزيين يافت و حوضها مانند کوثر
لبريز شد و فوّارها مانند قلوب عاشقان بفوران آمد در اين مدّت
حرب اعضای محفل شب و روز بکار پرداختند و علم تأييد و توفيق
افراختند و محلّ عبرت و حيرت عموم گرديدند و آنچه سزاوار
بهائيان بود در انظار جلوه دادند احبّای عشق آباد در انفاق فی
الحقيقه مزيّت بر آفاق داشتند و در خريد هشت قطعه زمين طبق
آرزوی عبدالبهاء همّتی عظيم فرمودند و اين اوّل مشرق
الاذکار است که بنيان شد و اهمّيّت کبری داشت اين گوی را
احبّای عشق‌آباد از ميدان ربودند و در ملکوت ابهی علم خدمت
برافراختند و من از الطاف جمال مبارک اميدوارم که موانع
مندفع گردد و بکمال اشتياق بآنسامان بشتابم و در مشرق
الاذکار نماز و مناجات کنم و عليکم البهاء الابهی حيفا   ٤ تموز ١٩١٩ ع‌ع
