
                    هُو اللّه
ای ياران و امآء رحمن،   اين واضح و عيان است که عبدالبهآء
بی‌نهايت بشما مهربان  زيرا شب و روز آرام ندارد و دقيقه‌ئی راحت
نجويد يا بگويد و يا بنگارد و بذکر ابرار و امآء رحمن پردازد و در بعضی
شبها بدرگاه جمال ابهی بزارد و بگريد و جميع دوستان و امآء رحمن را
تأييد و توفيق از ملکوت اللّه بطلبد اين حال استمرار دارد هر
صبح عجز و لابه کند و هر شام جزع و گريه نمايد که پروردگارا ابرار را
انوار بخش و ورقات را آيات ملکوت اسرار فرما روحانی کن نورانی
فرما سبحانی کن ربّانی نما و حيات جاودانی بخش و بقای سرمدی
ده سراجهای نورانی نما و آيات رحمانی کن امواج بحر تقديس نما
و افواج ملکوت ابهی کن  طيور حديقه معانی نما و ماهيان دريای
سرمدی کن از هر آفتی محفوظ نما و از هر حوادثی محروس و مصون
کن در سبيل رضا سالک فرما و در اقليم وفا ناسک کن هر دم روحی
جديد بدم و در هر نفس از نفس رحمانی زنده نما در جميع مراتب
ترقّی بخش و بجميع شئون رهنمون فرما توئی مقتدر و توانا و توئی
   واقف اسرار و بينا  و عليهم و عليهنّ البهآء الابهی  ع‌ع
