                                                               
ای بنده الهی چون به قلبی نورانی توجّه به درگاه رحمانی نمودی البتّه مقبول خواهيد گرديد. آنچه در عالم رؤيا کشف حقيقی شود رؤيای صادقست و مطابق واقع. از خدا می‌طلبم که در هر دم به فيضی جديد و فوزی بديع موفّق گرديد. به مشهدی اسکندر بگو که عبدالبهآء در ترازوی امتحان نگنجد و سزاوار امتحان نه. هر ممتحنی خود را ممتحن نمايد زيرا طالب را حقّ امتحان نه. حضرت امير عليه السّلام را شخصی بر بام يافت و گفت اگر ترا بر حفظ حقّ اطمينان کاملست خود را از زبر به زير انداز. حضرت امير عليه السّلام فرمود حقّ بايد مرا امتحان نمايد نه من او را و اين عبد مدّعی علم غيب نبودم تا سؤال از غيب نمائی. حضرت رسول می‌فرمايد و لا اعلم الغيب و لو علمت الغيب لاستکثرت من الخير و لا اعلم ما يفعل بی و بکم غداً و در هر وقت که آن حضرت را امتحان نمودند مأيوس شدند و هرچه طلب کردند جواب ردّ يافتند و اين نصّ قرآنست و آنچه شما سؤال نموده‌ايد جوابش شأن رمّال و جفّارهاست نه ابرار. در هيچ عهدی اوليای الهی به چنين ملعبه صبيان نپرداختند و اگر چنانچه سرّ پنهانی کشف نمودند آن بدون سؤال بود بلکه محض ظهور موهبت پروردگار و السّلام علی من اتّبع الهدی.
