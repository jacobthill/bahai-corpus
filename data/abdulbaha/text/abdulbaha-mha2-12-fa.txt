
       بنام يزدان مهربان
 پاك يزدانا خاك ايرانرا از آغاز مشكبيز فرمودی
و شور انگيز و دانش خيز و گوهر ريز از خاورش
همواره خورشيدت نورافشان و در باخترش ماه تابان
نمايان كشورش مهر پرور و دشت بهشت آسايش
پر گل و گياه جان پرور و كهسارش پر از ميوه تازه و تر
و چمن زارش رشك باغ بهشت هوشش پيغام
سروش و جوشش چون دريای ژرف پر خروش
روزگاری بود كه آتش دانشش خاموش شد و اختر
بزرگواريش پنهان در زير روپوش باد بهارش
خزان شد و گلزار دلربايش خارزار چشمه شيرينش
شور گشت و بزرگان نازنينش آواره و در بدر هر كشور
دور پرتوش تاريك شد و رودش آب باريك تا آنكه
دريای بخششش بجوش آمد و آفتاب دهش در دميد
بهار تازه رسيد و باد جان پرور وزيد و ابر بهمن باريد
و پرتو مهر مهر پرور تابيد كشور بجنبيد وخاكدان
گلستان شد و خاك سياه رشك بوستان گشت جهان
جهانی تازه شد آوازه بلند گشت دشت و كهسار سبز
و خرم شد و مرغان چمن بترانه و آهنگ همدم شدند
هنگام شادمانيست پيغام آشنائيست بنگاه جاودانيست
بيدار شو بيدار شو.
ای پروردگار بزرگوار حال انجمنی فراهم آمده
و گروهی همداستان گشته كه بجان بكوشند تا از باران
بخششت بهره بياران دهند و كودكان خورد را
بنيروی پرورشت در آغوش هوش پرورده رشك
دانشمندان نمايند آئين آسمانی بياموزند و بخشش
يزدانی آشكار كنند پس ای پروردگار مهربان تو پشت
   و پناه باش و نيروی بازو بخش تا بآرزوی
     خويش رسند و از كم و بيش در گذرند
      و آن مرز و بوم را چون نمونه
         جهان بالا نمايند
          ع ع
