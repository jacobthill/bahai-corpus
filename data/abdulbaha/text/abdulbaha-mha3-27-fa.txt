
بهجه ٢٣ تموز ١٩١٩
 شيکاغو بواسطه جناب مستر و مسيس شفلر  علهيما بهاء اللّه الابهی
ابناء و بنات ملکوت، احبّای الهی و اماء رحمن عليهم و عليهنّ البهاء الابهی
 هُو اللّه
ای ثابتان بر عهد و پيمان، نامه شما رسيد و نامهای مبارک شما
يک يک ملاحظه گرديد مضمون نامه الهامات غيبی بود
و فيوضات لاريبی زيرا دلالت بر وحدت احبّا و الفت و انجذاب
قلوب جميع بود امروز اعظم مواهب الهيّه اتّحاد و اتّفاق احبّا است
تا اين اتّحاد و اتّفاق سبب ترويج وحدت عالم انسانی گردد و جهان
از اين ظلمت شديد بغض و عدوان رهائی يابد و شمس حقيقت
بنهايت اشراق بتابد. امروز جميع طوائف عالم بخود پرستی
مشغول نهايت سعی و کوشش مينمايند که منافع ناسوتی
خويش را ترويج نمايند خود را ميپرستند نه ذات الهی را و نه
عالم انسانی را منفعت خويش ميطلبند نه منفعت عمومی را و اين
بسبب آنست که اسير عالم طبيعتند و از تعاليم الهی و فيض
ملکوتی و انوار شمس حقيقت بيخبر حال شما الحمد للّه باين
موهبت اختصاص يافته‌ايد و از مختارين گشته‌ايد و بر تعاليم
آسمانی اطّلاع يافته‌ايد و داخل در ملکوت اللّه شده‌ايد و مظاهر
الطاف بی پايان گشته‌ايد بآب حيات و نار محبّة اللّه و روح
القدس تعميد يافته‌ايد پس بجان و دل بکوشيد که انجمن عالم را
شمعهای روشن شويد و افق حقيقت را ستاره‌های درخشنده
گرديد و سبب انتشار انوار ملکوت شويد تا عالم انسانی
عالم الهی گردد و جهان ناسوت آئينه جهان لاهوت شود
محبّت الهيّه و رحمت ربّانيّه در قطب عالم خيمه برافرازد و نفوس
بشر امواج بحر حقيقت گردند و عالم انسانی يکشجره مبارکه شود
آيات توحيد ترتيل گردد و آهنگ تقديس بملأ اعلی رسد. من شب
و روز تضرّع و ابتهال بملکوت الهی نمايم و شما را تاٌييد و توفيق
نامتناهی طلبم نظر بقابليّت و استعداد خود منمائيد نظر بفيض
کلّی و موهبت الهی و قوّت روح القدس بنمائيد که قطره را
دريا نمايد و ستاره را آفتاب فرمايد الحمد للّه جنود ملأ أعلی نصرت
مينمايد و قوّت ملکوت معين و ظهير است اگر در هر دقيقه‌‌ئی
لسان بشکرانه گشائيد از عهده شکر اين الطاف برنيائيد
ملاحظه نمائيد که نفوس عظيمه که صيت اقتدارشان آفاق را
گرفته چون از اين فيض آسمانی محروم عنقريب کلّ معدوم
گردند نه نام و نشانی ماند و نه اثر و ثمری چون بر شما پرتو شمس
حقيقت تابيده و بحيات ابديّه فائز شديد از افق وجود الی ابد
الآباد تابنده و درخشنده. حضرت پطرس صيّاد ماهی بود
و مريم مجدليّه زنی قروی ولی چون بالطاف حضرت مسيح
مخصّص گشتند افق ايمان را روشن نمودند و از افق عزّت ابديّه
الی الآن ميدرخشند در اين مقام نظر باستعداد و قابليّت نه نظر
باشعّه ساطعه شمس حقيقت است که اين آئينه‌ها را روشن نموده
مرا دعوت بامريکا مينمائيد من نيز نهايت اشتياق را
دارم که آن رويهای نورانی را ببينم و با آن دوستان حقيقی همدم
و همراز گردم ولی قوّه مغناطيسی که مرا جذب بآن اقليم نمايد آن
اتّحاد و اتّفاق احبّا و روش و سلوک بموجب تعاليم اللّه و ثبوت عموم
بر عهد و پيمانست. ای پروردگار اين جمع ياران تواند و بجمال تو
منجذبند و بنار محبّت مشتعلند اين نفوس را ملائکه آسمانی نما
و بنفحه روح القدس زنده فرما لسانی ناطق بخش و قلبی ثابت
عطا فرما قوّه آسمانی ده و سنوحات رحمانی بخش و مروّج وحدت
بشر فرما و سبب محبّت و الفت عالم انسانی فرما تا ظلمات مهلکه
تعصّب جاهلی بانوار شمس حقيقت محو و زائل گردد و اين جهان
ظلمانی نورانی شود و اين عالم جسمانی پرتو جهان
روحانی گيرد و اين الوان مختلفه مبدّل بيک رنگ
گردد و آهنگ تسبيح بملکوت تقديس تو رسد توئی مقتدر و توانا و عليکم
و عليکنّ البهاء الابهی   ع‌ع	حيفا ٢٢ ايار ١٩١٩
