
                     هُواللّه
ای ثابت نابت، نامه هائی که خواستی مرقوم گرديد و
ارسال خواهد شد اگر چه مجال نبود ولی انجذاب
قلب بنگاشت از عنايت و موهبت حضرت احديّت
اميدوارم که موفّق بهدايت نفوس کثيره گردی و بنار
عشق چنان شعله زنی که پرده اوهام اعاظم علما و مشاهير
رجال را بدری چون شمع روشن گردی و چون ستاره
صبح درّی و درخشنده در افق عالم. از تفسير آيه مبارکه
سؤال فرموده بودی بجان عزيزت اوراق از جميع عالم
مانند غيث هاطل متوارد لهذا شرح و بسط از دست
نيايد مختصر ذکر ميشود بقرينه للکافرين عذاب واقع
ليس له دافع آن امر واقع و نور ساطعست که مضاف بذی
معارجست و الاّ اين عذاب واقفان سرّ  کتاب را عذبست
نه عقاب  و شفاست نه شقا  و وفاست نه جفا و ننزّل
من القرآن ما هو شفاء للمؤمنين و لا يزيد الظّالمين الاّ
خسارا آن يوم بشئون و آثار و آيات و وقايع و بدايع
و تجلّيات و ظهوراتی مشحون که اساس متين خمسين الف
سنه وضع ميشود بلکه اين عدد امر اعتباريست و اعظم
از آنست مثلاً بيک نداء الست حشر و نشر تحقّق يافت
سبحان من اظهر فی طرفة عين ما لا رئت عين و در آن روز
فيروز ملائکه که حقائق مقدّسه انسانيست و روح که
مشيّت اوليّه است ترقّی و صعود بملکوت کمالات معنويّه
و فضائل رحمانيّه مينمايد يومئذ يفرح المؤمنون     ع ع
