
کرمان جناب آقا جواد نخود بريز عليه بهاء اللّه الابهی
هُو اللّه
ای بنده صادق حضرت کبريا، رقيمه کريمه وصول يافت
و از مضامين روح و ريحان حصول گشت الحمد للّه احبّا در
آنسامان ثابت بر عهد و پيمان و از نفحات رحمان زنده و تر و تازه
هستند اين انقلابات حاصله اميدم چنانست که عاقبت مبدّل
براحت دل و جان گردد از برای نفوسی که بمقعد صدق صعود
فرمودند از در گاه احديّت طلب عفو و غفران شد تا در عالم
اسرار غرق انوار گردند و در پناه غفران بالطاف حضرت
يزدان بياسايند حضرت من ادرک لقاء ربّه جناب منتهی
آقا ميرزا مهدی اخوان الصفا فی الحقيقه چنانکه بايد و شايد
بعبوديّت قيام نمودند و در اطراف سبب اعلاء کلمة اللّه گشتند
مانند نسيم جان پرور بهر طرف سفر فرمودند منادی الهی
بودند و مبشّر بالطاف نامتناهی عليه بهاء اللّه الابهی. 
اميدوارم که جناب حاجی محمّد طاهر اشراق از افق محبّت اللّه
مانند حضرت مهدی اشراق فرمايند در محافل و مجالس مانند
شمع برافروزند و نور بجميع دهند. 
امّا حضرات شيخيّه کوکبشان افول نمود اميد چنانست
که بيدار گردند و هوشيار شوند حافظ شيرازی ميگويد 
شکوه آصفی و اسب باد منطق طير
       بباد رفت و از آن خواجه هيچ طرفه نه بست
آن همهمه و دمدمه و ضوضاء و غلغله چون صبح اوّل افول نمود
الحمد لله  صبح صادق بر جهان و جهانيان طلوع کرد و آفاقرا روشن
نمود شما با آنان بنهايت روح و ريحان معامله نمائيد و مدارا کنيد
و مظهر آيه مبارکه و لا تجادلوا اهل الکتاب الّا بالّتی هی احسن
گرديد و بسيار محبّت و مهربانی کنيد. 
بامة اللّه والده وضجيع و نور اللّه نهايت مهربانی از من ابلاغ
داريد بجناب اشراق منتهای محبّت و تعلّق خاطر از قبل من ابلاغ
کنيد حال پربشارات ايشان خود نامه مفصّل است و مستغنی
از الفاظ و کلمات بآقا سيّد علی رفسنجانی محبّت من برسانيد 
اميدوارم که ايشان و جناب آقا علی اکبر و عموم احبّای
رفسنجان ثابت بر پيمان و مروّج امر رحمن باشند تا هر نفسی
رائحه مشک محبّة اللّه را از ايشان استشمام نمايد.
امّا حضور بارض مقدّسه در اين ايّام بسيار مشقّت
و زحمت است صبر فرمائيد تا راهها امن و آسايش يابد که
بسهولت سفر نمائيد وقتش خواهد آمد. 
اولاد عزيز اشراق جناب محمّد آقا و محمود آقا را بنهايت انجذاب
ابلاغ محبّت و ثناء مينمايم اميدم چنانست که هر يک نهال بيهمال
درخت حقيقت گردند از احبّای فارسی بسيار راضی هستم
زيرا براستی و درستی حرکت می‌نمايند شهريار پولاد را مشتاقم
و جناب استاد الياس را اميدم چنانست که در آنخطّه و زمين علم
مبين گردد و مظهر توفيقات ربّ العالمين شود و اولاد و امجاد
در آغوش محبّة اللّه پرورش يابند و از ملکوت عفو و غفران
آمرزش بجهت ابوی شما ميطلبم جناب آقا ميرزا احمد
طبسی را عفو مغفرت پدر خواهم و توفيق بر خدمت
جليل اکبر جويم و عليکم البهاء الابهی حيفا ٥ صفر ١٣٣٨  عبدالبهاء عباس
