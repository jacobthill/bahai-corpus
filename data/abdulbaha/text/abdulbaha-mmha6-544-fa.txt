                                                             
هو الله
ای سرور آوارگان خداوند مهربان در نصّ قرآن می‌فرمايد فيهما من کلّ فاکهة زوجان و شما الحمد للّه در سبيل حضرت يزدان دوباره آواره گشتيد و آيه و کلّ شیء خلقناه زوجين اثنين را تفسير و توجيه نموديد. هر کس در اين جهان يک باره آواره گردد. معلومست که تو در بارگاه احديّت چه‌قدر عزيزی که مکرّر آواره و بی سر و سامان شدی. جمال مبارک روحی لأحبّائه الفدآء وقتی از طهران آواره به عراق شدند، وقتی ديگر از عراق به مدينه کبری سرگون گشتند و زمانی در ارض بلغار غريب الدّيار شدند و مدّتی مديده در سجن اعظم همدم صد هزار مصائب و الم گرديدند. علی‌العجاله شما دو دفعه از اين جام سرشار سرمست شديد تا ببينيم عاقبت کار به کجا انجامد. اميدواريم که منتهی شده باشد، من‌بعد اسباب راحت و آسايش فراهم آيد و بساط آزمايش منطوی گردد.
بگذرد اين روزگار تلخ‌تر از زهر 	بــار دگــر روزگــار چـون شکـــر آيـــد
شکر کن خدا را که عبدالبهآء در نهايت بشاشت با تو مخاطبه می‌نمايد در حالتی که تب مستوليست و جسم بنای عرق گذاشته و عليک التّحيّة و الثّنآء. ع ع
