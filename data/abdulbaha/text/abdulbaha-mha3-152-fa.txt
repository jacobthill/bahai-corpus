
هو الابهی الابهی
ای زجاجات سراج وهّاج پيمان، حقائق مقدّسه که ثابت
بر ميثاق و مقتبس از اشراقند چون زجاجات نورانيّه محلّ سطوع
شمس پيمانند انوار عهد اشراق بر آن زجاج نمايد و از زجاج بر
آفاق اينست که ميفرمايد "وفی أنفسکم أفلا تبصرون" چون
نظر بر آفاق نمائی پرتو اشراق بينی ليکن مرکز اين أنوار قلوب
ابرار "سنريهم آياتنا فی الآفاق و فی انفسهم حتّی يتبيّن لهم أنّه الحقّ" 
جناب قابل عليه بهاء اللّه در رسائل خويش ذکر ياران
ثابتان نموده که هريک گلشن محبّة اللّه را گلی معطّرند و انجمن
معرقة اللّه را شمعی منوّر زبانشان بترتيل آيات توحيد دمساز
و قلبشان بملأ ملکوت ابهی همراز، شب و روز بآتش جان سوز
پرده سوزند و در محفل انس شمع شب افروز، دمبدم همدم ذکر
جمال قدمند و در ظلّ تربيت مربّی امم، بوستان حقائق را
شقائقند و آوارگان کوی دوست را يار موافق، بخدمت ياران
مفتخرند و بعبوديّت آستان مقدّس مشتهر، گاهی تلاوت آيات
کنند و گهی ترتيل مناجات، دمی از موهبت رحمن بخندند
و گهی بر حال آن مظلوم بگريند، روزی چون شمع برافروزند و شبی
چون پروانه بال و پر حول سراج ميثاق بسوزند. اين از فضل بيمنتهای 
حضرت يزدان است که بچنين موهبتی مخصّص گشته‌اند و بچنين عنايتی 
موفّق "تؤتی من تشاء و تعزّ من تشاء و تختصّ برحمتک من تشاء" 
ای ياران فضل و جود حضرت معبود چون گنج روان است
و فيض بی پايان فرصت را از دست مدهيد و وقت را غنيمت
شمريد و از معين سلسبيل عنايت نوشيد توجّه بملکوت غيب
کنيد و از حقيقت لاريب بهره و نصيب جوئيد اين جهان لانه
مرغان ترابی است نه آشيان طيور الهی عالم خاک است نه جهان
تابناک پس بجان پاک زنده گرديد و آهنگ ملکوت افلاک کنيد
و تبتّل نمائيد و تذلّل و ابتهال جوئيد و به بندگی عتبه مقدّسه
چون عبدالبهاء در کمال محويّت و فنا قيام کنيد تا روی را بر خاک
عجز و نياز نهاده "ما عبدناک حقّ عبادتک" گوئيد و "ما عرفناک حقّ
معرفتک" بر زبان رانيد هيکل اين عبد برداء تذلّل مزيّن است
نه قميص تدلّل وهامه اين حقير بتاج عجز و نياز مفتخر است
نه ناز و امتياز کلّ بند‌گان آستانيم و چاکران جانفشان عزّت
و بزرگواری و عظمت و کبريائی سزاوار درگاه پروردگار است
و آنچه منقبت عبد است و مفخرت مرکز عهد عبوديّت درگاه
احديّت است و بند‌گی آستان ربوبيّت اين تاج اکليل جليل
است و اين سراج روشنی عبد منيب. 
جهان اليوم بنور عبوديّت روشن است و بگلهای رقيّت
گلشن تا توانيد شريک عبدالبهاء شويد و نديم اين
مستغرق بحر محو و فنا و البهاء عليکم  ٢٦جماد الثانی سنه ١٣١٧	ع‌ع   
