                                                               
هو الابهی
ای مستفيض در مقام محمود، در قرآن عظيم به جمال محمّدی خطاب عسی ان يبعثک ربّک مقاماً محمودا می‌فرمايد. اين مقام محمود مستجمعيّت صفات کماليّه و فيض کامل و فضل شاملست يعنی مشيّت قدسيّه و مظهريّت جميع شئون رحمانيّت است. اين مقام چون بحر اعظم است، امواجش بر سواحل حقائق امکانيّه می‌زند و چون آفتاب انور است، پرتوش بر مجالی قلوب صافيه می‌رسد. پس تو ای طالب جمال معنوی بر ساحل اين بحر الهی وارد شو و ای خريدار جواهر معانی بر شاطی دريای گوهرفشان حاضر گرد و البهآء عليک. ع ع
