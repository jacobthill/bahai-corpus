
 شيراز   
هو اللّه
ای ثابتان ای راسخان، در روز غوغا و ضوضا که جمعی بدون
بيّنه و برهان هجوم بمحلّ ثابت بر پيمان نمودند شما بحمايت و صيانت
پرداختيد و بتمام توکّل در قلوب مهاجمين خوف و خشيت
انداختيد اين جانفشانی بود و از قوّت صلابت ايمانی. بيخردان
در کمينند تا فرصتی يابند و دست تطاول بگشايند و بظلم
و عدوان پردازند اين سلاح عاجزانست چون از قوّت برهان
بی نصيب گردند و در اقامه حجّت عاجز و ضعيف و گنگ و لال
گردند دست تطاول بگشايند هميشه اين روش اهل بطلان
است و مسلک اهل طغيان اين آخر الدواء الکی شمرند ولی
بخسران مبين افتند و ضرر و زيان شديد يابند اين تعرّضات
سبب ظهور آيات بيّنات و اين اعتساف تمهيد مقدّمات و سبب
انتباه غافلان و جستجوی طالبان گردد البتّه اگر ادنی تفکّری
بنمايند ابداً تعرّض ننمايند بلکه ساکت و صامت گردند و در حفره
ظنون و اوهام خزيده خود را از پرتو شمس حقيقت محروم
و محجوب نمايند وقتی که شهناز الهی منحصر در شيراز بود
ستمکاران سبب شدند که اين صيت عظيم باصفهان و طهران
رسيد و چون بيشتر کوشيدند و اذيّت و جفا کردند و سياست
شديده روا داشتند بجميع صفحات ايران سرايت کرد نفوذ
کلمة اللّه در خراسان علم افراخت چون باطفاء اين سراج کوشيدند
و بقتل و غارت پرداختند و خون مظلومان ريختند و سرها بر نيزه
نمودند مردان را شهيد کردند اطفال اسير نمودند نساء را
ذليل کردند و مانند دشت بلا صحرای کربلا بخونريزی
مظلومان پرداختند و باسارت صبيان و نسوان دست گشودند
صيت امر اللّه بسائر بلدان در اطراف و اکناف عالم رسيد 
و چون کوشيدند که نور مبين از ايران نفی و سرگون گردد علم
مبين درعراق بلند شد و چون در عراق بنفاق پرداختند سبب
شد که جمال قديم بشهر شهير نفی و تبعيد شد و کوس اعظم
و ناقوس اکبر در اسلامبول کوبيده شد و چون از مرکز سلطنت
عثمانيان با نهايت ظلم و عدوان بروميلی ارسال نمودند آن اقليم
نيز پرتو نور مبين يافت و چون از آن کشور بسجن اکبر نقل
گرديد و قلعه ويران سجن محبوب امکان شد و نهايت ذلّ و هوان
حاصل گرديد صيت امر اللّه و صوت کلمة اللّه در ممالک اوروپ
و امريک انتشار يافت زلزله در آفاق انداخت و اهل نفاق
خائب و خاسر گشتند و هنوز دست برنميدارند اين تهکّم
و تعرّض سبب شد که ندای الهی در جميع آفاق بلند گرديد 
هنوز در خواب غفلتند و گمان ميکنند که اين حرکت مذبوحانه
سبب قلع و قمع اساس خداوند يگانه است هيهات هيهات جمال
مبارک روحی لاحبّائه الفدا ميفرمايد که اين جوش و خروش
علمای جاهل بر منابر و فرياد و نعره‌های وا ديناً وا مذهباً در مسالک
و معابر ندای بامر اللّه است اين نفوس منادی حقّند ولکن
لا يشعرون ذرهم فی خوضهم يلعبون باری الحمد للّه شما بآنچه
بايد و شايد قيام نموده‌ايد و مدافعه از هجوم يغماگران فرموديد
طوبی لکم من هذه المنقبة العظمی و عليکم البهاء الابهی	ع‌ع
