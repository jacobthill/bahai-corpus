
                  هُو اللّه
ای دو ورقه مقبله موقنه،  از بدو وجود تا يوم موعود
رجال تفوّق بر نساء در جميع مراتب داشتند  و در قرآن
ميفرمايد الرّجال قوّامون علی النّسآء  ولی در اين دور
بديع فيض عظيم ربّ جليل سبب فوز مبين نساء شد
ورقاتی مبعوث شدند که گوی سبقت را در ميدان عرفان
از رجال ربودند  و بمحبّت و روحانيّتی ظاهر و آشکار
گشتند که نوع بشر را موهبت جليل اکبر گرديدند و بتقديس
و تنزيه و روحانيّت رحمانيّه جمّ غفيری را بساحل بحر
وحدانيّت هدايت نمودند  گمگشتگان باديه حيرت را
رهبر شدند و افسردگان عالم طبيعت را بنار موقده محبّة اللّه
مشتعل کردند  اين از مواهب اين دور بديع است که
جنس ضعيف را قوی فرموده و اناث را قوّه ذکور بخشيده
پس بايد آن دو ورقه موقنه بجان آرزوی اين مقام نمايند
تا در انجمن نساء شمع روشن هدايت کبری گردند  و عليکم
            التّحيّة و الثّنآء  ع‌ع
