
                       هُواللّه
ای ثابت بر پيمان، الحمدللّه در ظلّ عنايت حضرت
احديّت مستظلّی و بالطاف حضرت رحمانی مشمول
عبدالبهآء از تو راضی بوده و خواهد بود اگر هزار حوادث
و اخبار بشنوی ابداً در رضای من شبهه منما از ورقه مبارکه
منتسبه بشما ابداً تکدّری و ملالی نه بلکه سبب روح و ريحان
بوده و نهايت رضايت از او هست و او در منزل حضرت
افنان جناب ابويست شما مطمئن باشيد من از او راضی
و کلّ از او راضی اينست حقيقت حال  و امّا قضيّه
عيال شاهزاده چنين خبری تا حال من نشنيدم و در اندرون
چنين حوادثی نيست امّا قضيّه سفر به يزد بجهت تهيّه
و تدارک ادای ديون بسيار موافق البتّه بايد شب و روز
بکوشيد تا ادای دين نمائيد و از اين گرفتاريها خلاص گرديد
فی الحقيقه بسيار در زحمتيد و پر مشقّت حضرت افنان
جناب ابوی را مقصد چنان که بلکه اسباب راحتی از برای
شما فراهم آيد و امور ايشان نيز در يزد معوّق و معطّل است
بلکه بامور ايشان نيز بپردازيد زيرا حضرت آقا ميرزا محمود
در عشق آباد مشغول بخدمات و ايشان در ارض مقدّس
و شما در طهران کار قدری مشکل شده است پس همّت نمائيد
بلکه قدری انتظام يابد  و عليک البهآء الأبهی   ع ع
