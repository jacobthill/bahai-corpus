 
 هو اللّه 
يا من انجذب الی الملکوت و شرب الکأس الّتی مزاجها
کافور در اين ايّام که فيوضات ملکوت ابهی جبروت
غيب و شهود را احاطه نموده است و تجلّيات مجلّی طور
از سماء غيب چون غيث هاطل متتابع گشته و بحر اعظم
امواجش از عالم پنهان بساحل امکان پيوسته و انوار
بخشايش جمال ابهی از جميع جهات تابيده و صبح اميد بانوار
توحيد دميده بايد همّتی نمود و در آستان الهی خدمتی بنمود
در اين فضای رحمانی پروازی کرد و در اين بزم يزدانی
آغاز ساز و نوازی نمود خمودت جمودت آرد و سکوت
سبب هبوط گردد خاموشی فراموشی آرد و صبر و قرار
نسيان و اغبرار ايراث کند پس شب و روز آنی آرامی مجو
بلکه در جنّت ابهی کاميابی خواه دقيقه راحت جان
و عافيت روان و مسرّت وجدان مطلب بلکه سرور
الهی را در مشقّات و احزان عوالم جسمانی بجو و لذّت
روحانی را در زحمت اين عالم فانی بين شهد و شکر را در تلخی
زهر مکرّر بدان و نيش بلايا را مرادف نوش عطايا
ببين و حضيض ذلّت را در وفای بجمال قدم اوج عزّت
شمار و هبوطرا عين صعود بدان و ممات را جوهر حيات
يقين کن و آنچه در الواح الهی ذکر حکمت است
مقصود اينست که در امور اتقان شود و در هر امری
بوسائط کامله و مناسب زمان و مکان تشبّث شود
تا مريض معالجه بقاعده گردد و عليل مداوا بنوع موافق
نه اينکه بکلّی از معالجه و مداوا دست کشيده شود. هيکل
امکان مريض است و جسم کيهان عليل اگر طبيب
و پرستار بکلّی ترک علاج و دوا نمايند بکلّی مهمل و معطل
گردد بلکه بمرض موت مبتلا شود. حکايت شمعون
صفا را ملاحظه بايد نمود دو نفر از حواريّون حضرت
روح بجهت تبليغ امر اللّه بشهر انطاکيّه رفتند بمجرّد
ورود بنای وعظ و بيان نمودند. اهالی چون بکلّی از مسائل
الهی بيخبر بودند جزع و فزع نمودند اين جزع و فزع
منتجّ حبس و زجر شد و بهيچوجه نفوس از تفاصيل خبر
نيافته راه معاشرت و الفت مقطوع گشت. و چون اين
خبر بشمعون صفا رسيد عزم آنديار نمود چون وارد شد
اوّل بمعاشرت و الفت پرداخت تا با سران و سروران نرد
محبّت باخت بزهد و ورع و تقوی و بيان و تبيان فضائل
و خصائل عالم انسانی در مدّتی قليله شهرت يافت تا آنکه
با سلطان آن مملکت آشنا گشت. و چون ملک مذکور
نهايت اعتماد و اعتقاد را در حقّ او حاصل نمود شبی
بمناسبتی ذکر حواريّين شد پادشاه ذکر نمود که دو نفر از
جاهلان بيخردان چندی پيش وارد اين شهر شدند و بنای
حرفهای فساد گذاشتند لهذا آنها را گرفته اسير غل
و زنجير نموديم . حضرت شمعون اظهار ميل ملاقات
ايشان نمود احضار کردند بمقتضای حکمت تجاهل
فرمود و سؤال کردند که شما کيستيد و از کجا آمده‌ايد.
در جواب گفتند که ما بندگان حضرت روح اللّه هستيم
و از اورشليم می آئيم سؤال از حضرت روح نمود
که او کيست گفتند موعود تورات است و مقصود جميع
عباد. بعد بنوع معارض از جزئی و کلّی مسائل سؤال نمود
مجادله کرد و از نفس سؤال می‌فهمانيد که چه جواب
بدهيد. مختصر اينست که شبهات قومرا فرداً فرداً
ذکر نمود و جواب دادند گاهی بعضی را قبول مينمود
و بعضی را مشکلات بيان ميکرد که ملتفت نشوند
که او هم از آنهاست. خلاصه چند شب بر اين منوال
بسؤال و جواب گذراند گاهی مجادله و گهی مصادقه و دمی 
مباحثه و وقتی محاوره ميفرمود تا جميع حاضرين از اسّ
مطالب الهيّه با خبر شدند و آنچه شبهات داشتند زائل شد.
در ليله اخيره گفت که حقيقتش اينست که آنچه گفتند
صحيح است و جميع تصديق نمودند آنوقت فهميدند که
اين ثالث رفيق آن اثنين است اينست که در آيه مبارکه
ميفرمايد "فعزّزناهما بثالث". باری مقصود از حکمت
اين است که انسان بايد بنوع موافقی که در قلوب تأثير
نمايد و نفوس ادراک کنند تبليغ امر اللّه نموده و نمايد
نه آنکه سکون و سکوت يافت. عندليب هزار آواز
اگر ساز نغمه ننمايد صعوه لال است و بلبل گلزار
معانی اگر ترانه نسازد عصفور ابکم بی پر و بال است
حمامه گلشن اسرار اگر تغرّدی نفرمايد چون غراب
گلخن نمودار گردد و طاوس فردوس بقا اگر جلوه ئی
نفرمايد چون زاغ خرابه زار فنا است. اگر از طيور حدائق
قدسی بال و پری زن و اگر از عندليبان رياض حضرت
انسی آغاز راز و آهنگی نما و اگر از عاشقان جمال کبريائی 
آه و فغانی بکن و اگر از آشفتگان روی دلبری ناله
و فريادی بر آر تا زلزله در ارکان عالم اندازی و آتش بجان
بنی آدم زنی و جميع عاشقان و مشتاقان را مست و مدهوش
نموده در اين جنّت ابهی علم عزّت قديمه بر افرازی و بآنچه
منتهی آمال مقرّبين و نهايت آرزوی مخلصين است فائز شوی و البهاء عليک ع‌ع 
