
[ترجمه حال حضرت افنان سدره مبارکه جناب
موقّرالدوله آقا ميرزا علی محمّد خان عليه بهاء الأبهی]
هُو اللّه
حضرتش از فروع سدره منتهی و منتسب آستانه حضرت
اعلی روحی له الفدا بود و از بدو طفوليّت آثار نباهت و ذکاء و دلائل
درايت و نُهی در روی مبارکش ظاهر و هويدا در مهد شيرخوار
بود که آيات علوّيّت از جبينش نمودار تا آنکه بسنّ مراهق
رسيد خويش و پيوند و بيگانه و آشنا آثار و امتيازی در شمائلش
مشاهده مينمودند و از اطوارش حيرت ميکردند تا آنکه
حسن تربيت يافته در تحصيل کمالات صوری و معنوی نهايت
همّت و غيرت ميفرمود در آن مملکت فنون ادبيّه و علوم مفيده
تحصيل فرمود و چون بدرجه بلوغ رسيد فروغی تازه يافت اطوار
و احوالی ديگر از او صدور نمود در نهايت وقار بود و در غايت
سکون و قرار و چون از ظهور حضرت اعلی اطّلاع يافت 
و وقائعی که بر آن مظهر کبريا واقع شده واقف گشت بشور
و انجذابی افتاد و شعله و التهابی برافروخت که باسرار امر پی
برد و بانوار هدی مهتدی گشت و بشارت ظهور من يظهره اللّه
يافت و بطلوع شمس حقيقت مطّلع گشت از امواج محيط 
بی‌منتهی و فيوضات نامتناهی کلمه عليا چنان منجذب و مشتعل
گرديد که زمام اختيار از دست رفت شب و روز چون دريا
پر جوش و خروش بود و همواره گوش و هوش متوجّه آهنگ
سروش بلسانی با نهايت فصاحت و بلاغت بستايش ظهور مجلّی
طور پرداخت و چون لمعه نور روشن گشت آيت توحيد بود
و رايت ربّ مجيد در بيان و تبيان اديب دبستان بود و از بلاغت
کلماتش حاضرين در غايت روح و ريحان و متمادياً عرايضش
بساحت اقدس ميرسيد و جمال مبارک با کمال بشاشت ميفرمودند
نامه موقّرالدوله بخوانيد و فوراً جواب صادر ميگشت لهذا
توقيعات متعدّده داشت و بخطاب ربّ الارباب فائز از توقيعات
نهايت عنايت و الطاف ظاهر و باهر و بجان و دل در ساحت
حضور حاضر و بخطاب انّک من الافنان المبارکة الّتی نبتت من
هذه الشجرة المقدّسة مخاطب باری در نهايت شعف و سرور
بود و از نظر عنايت مکلّم طور در غايت حبور همواره هيجان
وجدان او بارض مقدّس ميرسيد و سبب مسرّت بندگان حضرت
احديّت ميگشت تا آنکه شمس حقيقت از افق امکان افول
فرمود و از مطلع لامکان اشراق فرمود خبر مصيبت
کبری و رزيّه عظمی چنان حضرت افنان را بحسرت و کدورت
انداخت که لسان مدّتی ساکت شد و امواج عرفان ساکن گشت
شب و روز همدم آه و انين بود و صبح و شام قلب حزين همدم
نوحه و حنين. عبدالبهاء با او مخابره مينمود و تسلّی خاطر ميداد
تا آنکه دوباره بهيجان آمد و روح و ريحان يافت و بخدمت امر اللّه
پرداخت مدّتی در سواحل بحر عمان مامور حکومت گشت
و بانصاف و عدالت پرداخت جميع مدن و ديار سواحل از کياست
و رياست او مشعوف و لسان بستايش و محامد و نعوت گشودند
جميع ميگفتند اين سرور بی مثل و نظير است و مير عدل و انصاف
بين غنی و فقير. در ايّام حکومت آرزوی خدمت بعالم انسانی
مينمود و نهايت آمال بترفيه رعيّت و آسايش مملکت و اجرای
حقانيّت داشت همواره ستايش او از بندرها بارض مقصود
ميرسيد ياران مهاجرين و مجاورين و عبدالبهاء جميع مسرور
ميگرديدند تا آنکه حوادثی رخ داد و بهندوستان شتافت
سالهای چند در آن مرز و بوم مکث و اقامت فرمود در مدّت اقامت
دوست و دشمن و آشنا و بيگانه لسان بمدح و ثنای او گشودند
که اين شخص فی الحقيقه متين و وقور است و خيرخواه و غيور
جامع کمالاتست و در عالم انسانی از آيات باهرات و نزد کلّ محترم
بود با وجود آنکه ميدانستند که بهائی حقيقی است و منتسب
شجره مبارکه باز منکرين و معرضين نهايت رعايت را در حقّ
ايشان مجری ميداشتند و اعاظم و اکابر ايرانيان از تجّار و سيّاحان
بحضورش ميشتافتند و اظهار محبّت مينمودند و احترامات فائقه
ميکردند فی الحقيقه شمعی بود روشن و نجمی بود درخشنده
بعد از مدّتی از طهران او را خواستند و مجمع وزرا را بوجود او
آراستند و محلّ مشورت کلّ گرديد و مرجع اعتماد و احترام کلّ شد
ولی آن طير گلشن توحيد همواره آرزوی جهان باقی مينمود و از
جهان فانی بيزار بود تا آنکه اجل مسمّی رسيد و آن بلبل
گلزار الهی بگلستان نامتناهی پريد و از حيّز ادنی بملأ اعلی صعود
نمود و در حديقه کبريا برشاخسار موهبت کبری بآهنگ
و نغمه بديع پرداخت و بروحانيان جهان بی‌پايان قرين و نديم گشت
و بمحفل تجلّی راه يافت و در ملکوت انوار در دريای اسرار
مستغرق گرديد اين شخص نازنين آيت نور مبين بود و اين
عبد صادق شمعی بارق بود و در بوستان الهی نخلی باسق
الحمد للّه در پايان حيات با کمال تبتّل و تضرّع و استقامت بر امر
اللّه و ثبات در دين اللّه منجذباً الی ملکوت الجمال متمنّياً الدخول
فی محفل تجلّی العزيز الجبّار. فانی در بحر اسرار گشت 
عليه البهاء الابهی من جمال الکبرياء و عليه التّحيّة
و الثّناء من النقطة الاولی و عليه الرحمة
و الرضوان من ربّه العزيز الغفّار   ع‌ع
