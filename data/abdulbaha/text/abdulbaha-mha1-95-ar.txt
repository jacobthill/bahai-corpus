
 هو اللّه 
ای بنده حقّ جمهور ناس منتظر موعودی خونخوارند
و وليّ ظالمی غدّار مهديی خواهند که با سهم و سنان
و شمشيری برّان سيلی از خون بيچارگان جاری و ساری 
نمايد و شب و روز مشغول بضرب اعناق گردد و قطع
رقاب فرمايد و بروجی از سرها بيارايد ملک الموت
باشد و آفت جانها گردد خونريز شود فتنه‌انگيز گردد
بنيان انسان براندازد و مدن و قری بر باد دهد اطفال
يتيم کند و زنان بيوه نمايد اين را شروط حقيّت دانند
و منتظر چنين موعودند و حال آنکه مظهر کمالات
معنويّه و مطلع انوار رحمانيّه بايد محيی ارواح باشد
و منعش اجسام جان بخشد نه جان گيرد سبب حيات
شود نه علّت ممات گردد آباد کند نه خراب نمايد شرق
منوّر کند غرب معطّر نمايد بيچارگان را ملجأ و پناه گردد
و نادانان را آگاه کند ظالمان را عادل نمايد و غافلان
عاقل کند درندگان را خلق و خوی رحمانی بخشد
و گرگان را اغنام الهی نمايد درنده را چرنده کند
و خونخوار را رؤف و مهربان نمايد سزاوار شخص
کامل چنين است که خلق و خويش شکرين و انگبين
باشد لطف او را سزاوار نه قهر شهد او را لائق نه زهر
لکن چه توان نمود که نفوس غافلند و جاهل لهذا
درنده خواهند و خونريز و خونخوار طلبند و ظالم
و غدّار جويند اين چه نادانيست و اين چه جهل و غفلت
در عالم انسانی شما بايد بر قدم حقّ حرکت نمائيد بجميع
من علی الأرض مهربانی کنيد و بکافّه ملل آشنائی نمائيد
عالم بشر را شهد و شکر گرديد و نوع انسانی را محبّت
و رأفت فرمائيد درمان هر دردمند گرديد و مرهم
هر زخم ديده مستمند شويد مونس دلها گرديد
و محيی جانها شويد تا مظهر رحمت کبری گرديد و عليک البهاء الأبهی ع‌ع 
