
هُو الابهی
ای پروردگار آمرزگار اين مرغان بی آشيان را در حديقهء
ثبات و استقامت در شاخسار سدرهء منتهی پناه عنايت فرما و اين 
ماهيان لُجّهء توحيد را در بحر اعظم عنايتت غوص ده و اين بی سامانان
صحرای محبّتت را در کهف منيع و ملاذ حفظ و حراستت منزل 
و مأوی احسان کن تا به عون و فضل و جودت در سماء وجود چون انجم
هدايت بدرخشند و در انجمن عالم چون چراغهای محبّت الله روشن و 
منوّر گردند امطار غمام رحمت باشند و اشعّهء آفتاب افق حقيقت
لسانی ناطق گردند و فضلی سابق شوند چشمی بينا باشند و گوشی شنوا
داری پربار گردند و گلزاری با نفحات مشکبار امواج دريای آثار قدم 
شوند و نسائم گلشن اسم اعظم مهبط الهام باشند و مشرق انوار 
و مظهر الطاف ربّ مختار در ملأ مقرّبين محشور گردند و در زمرهء مخلصين
معدود و معروف از حرارت محبّت اللّه چون شعلهء سوزان باشند
و در فرقت جمال منّان ابری گريان به وفای الهی رويشان روشن گردد
و به عنايت حضرت يزدانی دلهاشان لاله زار و گلشن هر يک
در امرالله علم مبين گردند و در استقامت بر عهد و پيمان حصن متين.  ع ع 
