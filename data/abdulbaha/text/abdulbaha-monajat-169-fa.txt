
هُو اللّه
ای دلبر آفاق و ای معشوق هر بندهء مشتاق اين نفوس به فضل و
موهبت نفيسند و اين اشخاص اهل اخلاص هر يک ماهی تشنه لبند
و در غايت عطش آرزوی دريای تو نمايند و مرغان چمنستان هدايتند
و به تسبيح و تهليل تو پردازند مشتاقان روی دلجوی تو اند و مفتونان
خلق و خوی تو و شب و روز به جان و دل در جستجوی تو و در آرزوی وصول
شهر و کوی تو دلبرا دلها را بربا دلدارا به اميد وصال نوازش نما
دل نشينا به رجای وصال کام آنان را شيرين فرما کلّ را سرمست
بادهء سرور کن و از جذب و شوق و وله و شور نصيب موفور بخش دلها خرم
کن و جانها به جانان رسان هر چند اين جهانی اند به جهان ديگر آگاه فرما
و از نسيم گلشن ملکوت ابهی مشامها معطّر فرما قوّت آسمانی بخش و
قدرت ربّانی ده نطق فصيح عنايت کن و بيان بليغ بياموز تا هر يک
در اين گلستان الهی مانند طيور آسمانی گلبانگ حقايق و معانی زنند
و آهنگ معنوی بلند نمايند  ای خدای مهربان اين موهبت ارزان
فرما و اين عنايت شايان و رايگان کن توئی مستعان و توئی منّان
لا اله الّا انتَ الرَّبُّ المُعطِی الکريمُ العزيزُ الوهّاب .  ع ع
