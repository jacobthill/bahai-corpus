                          
هو الابهی
ای بنده الهی در قرآن عسی ان يبعثک مقاماً محموداً می‌فرمايد و اين مقام محمود را معانی بسيار و تفاسير بيشمار نموده‌اند که چند جلد کتاب مملوّ گردد. ولی مقام محمود اليوم مقام تبليغ امر اللّه و نشر نفحات اللّه و اعلاء کلمة اللّه است. پس خوشا به حال نفوسی که مادون اين مقام را فراموش نموده‌اند و به ذيل اين مقام که جوهر تقديس است تشبّث نموده‌اند و البهآء عليک و علی کلّ ثابت مستقيم. عبدالبهاء ع
