                                                               
... در خصوص جناب آقا موسی نهايت سعی و کوشش خواهد گشت. مطمئن باشيد که ذرّه‌ای فتور نخواهد گرديد. هنوز جواب آقا ميرزا حيدر علی نيامده است و انشآءاللّه می‌آيد و نهايت سعی و کوشش خواهد شد که بلکه انشآءاللّه اين مشکلات حلّ گردد. شما حال به قدر امکان به تمشيت امور مشغول شويد و ما به قدر امکان در اصلاح بکوشيم بهتر است. اگر اينجا بوديد شايد افکارتان پريشان‌تر می‌شد. از جمله آقا سيّد يحيی از روزی که مراجعت کرده است ابداً شب خواب ندارد و اظهار تحيّر می‌نمايد که هر کس چند قروش داشته نظر به امانت نزد من گذاشته و من آن را به شرکت روحانيّه فرستادم و صاحبان پول از جمله جناب فريبرز حال مطالبه می‌نمايند و من متحيّر مانده‌ام که چه کنم و از جناب حاجی خواستم، فرمودند که تو برو به فلانی بگو، حالا شما بيائيد در اين مسئله حکمی بکنيد. اين عبد به سکوت گذراندم. به هيچ وجه جواب نگفتم. مقصود اينست که شايد در اينجا از برای آن حضرت از اينگونه صحبت‌ها نيز دلتنگی حاصل گردد و آقا سيّد يحيی بی‌اختيار صحبت می‌دارد. لهذا به نظر چنين می‌آيد که شما در آنجا بکوشيد و ما در اينجا. اميد چنانست که انشآءاللّه عاقبت از برای شما اسباب راحت و آسايش فراهم آيد، العاقبة للمتّقين. از اينگونه مشکلات بسيار حاصل می‌شود ولی عاقبت سهل و آسان می‌گردد و يقين است از برای شما چنين خواهد شد. مطمئن که عاقبت خير خواهد بود. جمال مبارک عطوف و رؤوفست و عليک البهآء الأبهی. ع ع
