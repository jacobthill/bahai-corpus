
          هو اللّه
ای طير آشيان محبّت اللّه آواز راز كه از حنجر عشق
الهی ظاهر و صادر بسمع طيور حدائق اشتياق واصل
و در قلوب اين طيور شكور روح و ريحان حاصل گشت
هر نسيمی كه از اقليم انجذاب بر خيزد جان دوستان
الهی را مسرور نمايد و قلوب معمور و عقول را مست
و مخمور كند نفخه گلزار جسمانی جسمانيان را فرحی بی
اندازه بخشد و افسردگان را روح تازه مبذول دارد
ظلمت قلوب بزدايد و از كسالت وجود برهاند ديگر
واضح است كه نسائم روحانی كه از گلشن قلوب رحمانی
و گلزار عشق الهی وزد چه تاثيری نمايد اين است
كه ميفرمايد انّی اجد رائحة الرحمن من جانب اليمن
اين يمن قلوب روحانيان است و اين عدن وجدان
اشراقيان پس ای مرغ سحر وقت نغمه و آواز است
و ای جوهر فقر زمان عجز و نياز در اين شاخسار
   گلستان معنوی آغاز نغمه و آهنگی كن
    و مدهوشان صبحگاهی را بيدار كن
          ع ع
