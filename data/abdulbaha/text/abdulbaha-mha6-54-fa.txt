
                       هُوالأبهی
ای دو زائر مشکين نفس، حمد کنيد حضرت معبود را
که بمنتها مقصود جواهر وجود فائز گرديديد دشت و صحرا
و کوه و دريا قطع نموديد و بکعبه حقيقی سرمنزل جانان
وارد گشتيد حول مرکز دوائر غير متناهيه طواف نموديد
و مشام بنفحات قدس تربت مقدّسه معطّر کرديد خاک
آستان مبارک را کحل الجواهر بصر نموديد و روضه منوّره
را سقايت و آبياری کرديد اين فضل و موهبت هر چند
حال قدر و مقامش معلوم نيست ولی عنقريب آثارش ظاهر
گردد و انوارش باهر شود شمعش اشراق نمايد و آتشش
در قلب آفاق شعله زند باری در هر دمی صد هزار شکر
نمائيد که باين موهبت کبری موفّق گرديديد   ع ع
