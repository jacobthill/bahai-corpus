
        هو اللّه
ای ياران عبدالبهاء و بندگان جمال ابهی اكنون
كه قلب اين محزون چون فلك مشحون مستغرق
تأثّرات گوناگونست بياد شما افتادم و آرزوی جان
چنانست كه بياد ياران دلرا صفائی و جان را روح
و ريحانی حاصل گردد زيرا در ظلمات هموم تسلّی خاطر
ياران ذكر دوستانست و ياد مقرّبان درگه حضرت
يزدان و چون بياد شما افتادم نفحه خوشی بمشام آمد
و پرتوی روشن در اين شب يلدا بر افروخت حمد
خدا را كه از صرف موهبتش عبادی خلق فرموده
كه مظاهر حبّ و ولا و مطالع صدق و صفا و مشارق
ودّ و وفا هستند يعنی قربانگاه عشق را فدائيان
قديمند و نار عذاب و عقاب را خليل جليل همواره
بذكر جمال قدم چون بحر موّاجند و در محافل ذكر
الهی بمثابه سراج وهّاج گلشن محبّت اللّه را گل
صد برگ خندانند و جنّت ابهی را شجر سبز خرّم
ريّان بحر عرفان را صدف پر درّ درّی درخشنده‌اند
و مطلع محبّت اللّه را كوكب ساطع رخشنده
بعد از صعود حضرت مقصود روحی لاحبّائه الفداء
دمی نيارميدند و نفسی براحت نكشيدند سر ببالين
ننهادند راحت دل و كام جان نجستند دمبدم آرزوی
شهادت كبری كردند و همواره منتظر يوم فنا بودند
اين نفوس سزاوار انتساب آستان مقدّسند و اين هياكل
لائق عبوديّت درگاه مقدّس عبدالبهاء شب و روز
از درگاه الهی مستدعی آنست كه هر يك از ياران
آيت رحمن گردند و سبب صلح و سلام عموم
شعوب و قبائل و اديان روح دوستی و راستی
و آشتی در جسم امكان بدمند و هيكل
ايجاد را برداء موهبت كبری بيارايند
و اللّه هو المؤيّد الموفّق الكريم
و عليكم التحيّة و الثناء
        ع ع
