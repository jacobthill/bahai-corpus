
 هو اللّه 
ای کنيزان خداوند بيمانند نظر عنايت با شما است و کمال
مرحمت شامل شما در آستان مقدّس جمال قدم روحی
لأحبّائه الفداء کنيزان پر تميزيد و در عتبه مقدّسه حضرت
احديّت اماء خاضعه خاشعه شور انگيز ابر رحمت
بلند گشته و باران عنايت در فيضانست صبح موهبت
طالع و لامع آثار فيض و برکت ساطع از فيض قديم
و نور افق توحيد بکمال تضرّع و زاری مستدعی هستيم
که آن کنيزان آستانرا موفّق بر خدمت يزدان فرمايد
تا در جميع شئون و اطوار و احوال و عادات و رفتار
و گفتار و کردار روز بروز ترقّی نمايند و اطفال خويشرا
بآداب الهی در کمال همّت تربيت نمايند اليوم احبّای الهی را
فرض و واجب است که اطفال را بقرائت و کتابت و تعليم
و دانش و ادراک تربيت نمايند تا آنکه روز بروز در جميع
مراتب ترقّی کنند اوّل مربّی اطفال مادرانند زيرا طفل
در بدو نشو و نما چون شاخ تر و تازه باشد بهر قسم بخواهی
تربيت توانی اگر راست تربيت کنی راست گردد
و در کمال موزونی نشو و نما کند و اين واضح است که
مادر اوّل مربّی است و مؤسس اخلاق و آداب فرزند
پس ای مادران مهربان اينرا بدانيد که در نزد يزدان
اعظم پرستش و عبادت تربيت کودکانست بآداب کمال
انسانيّت و ثوابی اعظم از ين تصوّر  نتوان نمود و التحيّة
و الثناء عليکنّ يا اماء الرحمن ع‌ع 
