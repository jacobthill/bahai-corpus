
طهران بواسطه جناب شهيد ابن اسم اللّه الاصدق عليه بهاء الابهی   
مشهد اعضای محترم محفل روحانی عليهم بهاء اللّه الابهی
هو اللّه
ای نفوس مبارکه، نامه شما رسيد و بشارت عظمی داشت
که محفل روحانی تأسيس رحمانی شد و نفوس مبارکه حاضر مجمع
نورانی، مکاتبه باطراف متداول گشت و دستگيری فقرا متواصل
و خمودت و جمودت بکلّی زائل، محفلها در تکاثر و حاضرين
در تزايد و عون و عنايت حضرت احديّت شامل بر کلّ جناب
آقا ميرزا احمد قائنی آن هيکل نورانی و آن نفس رحمانی در بحبوحه
حرب بين دول و ملل بنهايت مشقّت خود را بساحل ارض مقدّس
رساند و چون راهها مقطوع بود اقامت در عتبه مبارکه نمود
و با کمال انجذاب و اشتعال بباغبانی روضه مبارکه قيام نمود 
شب و روز آرام نداشت و در حين سقايه مسجد الحرام در بحر
مناجات مستغرق بود سنگ و کلوخ را بحرکت مياورد و ثبوت
و رسوخ مينمود عاقبت احساسات روحانی و بشارات آنجهانی
چنان او را احاطه نمود که روح تحمّل ننمود قالب جسمانی ترک
نمود و اين قميص ترابی را واگذاشت و با هيکل نورانی باوج
آسمانی پرواز نمود و عليه و علی الکلّ البهاء الابهی 
نفوس اجله‌ئی که در سنه ماضيه بمعاونت فقرا پرداختند
از الطاف حقّ ميطلبم که انفاقشان "کحبّة انبتت
سبع سنابل و فی کلّ سنبلة مئة حبّة و اللّه
يضاعف لمن يشاء" گردد عکّا ٧ می ١٩١٩   ع‌ع
