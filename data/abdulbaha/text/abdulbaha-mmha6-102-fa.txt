                                                              
هو الله
ای ثابت بر پيمان نامه شما رسيد الحمد للّه دليل جليل بر استقامت در سبيل الهی بود و برهان شوق و اشتياق جانفشانی در سبيل نيّر آفاق. سؤالی نموده بوديد. در قرآن می‌فرمايد خذوا حذرکم. اگر قافله‌ای کوه و صحرای پرخطری طيّ خواهد البتّه بايد محافظه خويش را ملاحظه نمايد و آنچه سبب حفظ است منظور دارد. احبّای الهی بايد با جميع ملل و طوائف عالم به نهايت محبّت و مهربانی جانفشانی کنند و با کمال صبر و تحمّل حذر از تعرّض ناگهانی نمايند. خلق بغايت بی‌انصافند و طينتشان مجبول ظلم و اعتساف. احبّای سروستان فی‌الحقيقه از راستانند و عاکفان آستان. عبدالبهآء نهايت رضا از آنان دارد که به کمال حبّ و خلوص به خدمت آوارگان نيريز پرداختند. فی‌الحقيقه جان عزيز فدا نمودند و در جميع موارد از هيچ بلائی خوف و پرهيز ننمودند. اينست صفت ثابتان اينست سمت راسخان بر عهد و پيمان. جناب آقا محمّد باقر و جناب ميرزا رجبعلی و جناب ميرزا علی آقا و جناب ميرزا اسمعيل را از قبل من نهايت اشتياق ابلاغ داريد. روزی بالنّيابه از ايشان به زيارت روم و سر بر آستان نهم و طلب عون و عنايت کنم که تأييدی جديد رسد و توفيقی بديع حاصل گردد. و همچنين جناب حيدر علی سروستانی را از قبل اين فانی محبّت و مهربانی مجری داريد و عذر نامه مخصوص منفرداً بخواهيد. به جان عزيز او که ابداً فرصت ندارم والّا مکتوب مفصّل مرقوم می‌نمودم و عليهم و عليک البهآء الأبهی. ع ع
