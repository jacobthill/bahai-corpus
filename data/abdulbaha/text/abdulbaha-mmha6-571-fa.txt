                                                               
... در خصوص تعمير بيت مرقوم فرموده بوديد که سبب ضوضا خواهد شد. فی‌الحقيقه حضرت آقا ميرزا آقای افنان عليه بهآء اللّه الأبهی نهايت شکايت را از بلايای متتابعه بر بلاد فارس و يزد مرقوم نموده بودند و استدعای دعا در روضه مبارکه کرده بودند. اين عبد را منظور چنان بود که اين بلايا به اسبابی رفع شود که سبب علوّ امر اللّه و اعلاء کلمة اللّه باشد لهذا تعهّد اين کيفيّت را نمودم که چون آن بيت معمور و مطاف جواهر وجود آباد و معمور گردد اين بلايا بتمامها زائل شود و تا اليوم نفسی در هيچ عهد به اين قسم واضح و مشهود تعهّد اينگونه امور ننموده. مراد اين بود تا حجّت الهيّه بالغ شود و شرف و منقبت آن بيت عظيم مقدّس ظاهر و باهر گردد. حال که اسباب ضوضا و فساد اهل طغيانست البتّه ملاحظه حکمت لازمست. پس تدبيری بايد نمود که فی‌الجمله تسهيل و تخفيف در بلا حاصل گردد و تا اين بلايا خدا نکرده استمرار نيابد و آن اينست که گفته شود که مسجد جديدی که قرب آن بيت ربّ جليل است و خرابست شخصی از اوليا که در جفر جامع ماهر است استخراج کرده است که اگر چنانچه آن مسجد تعمير تامّ گردد اين بلايای مبرمه تخفيف يابد و اين غيوم مظلمه کشف شود. چاره اکنون آب و روغن کردن است زيرا اين مسجد شرف قرب جوار دارد به قدر اين جواريّت حکم و تأثير دارد. بنيان بيت معمور نيست ولی آب‌پاشی آستان است و جاروب‌کشی ميدان. همچو به نظر نمی‌آيد که از اين چندان حرفی حاصل شود و اگر ملاحظه فرمائيد که اين نيز منجر به روايات و حکايات و فزع ناس و جزع خلق و ضوضا می‌شود بايد سر تسليم داشت. البتّه حکمت از اوامر الهيّه است. ملاحظه لازمست و محافظه الزم و آنچه اليوم اهمّ امور است ثبات و استقامت کلّ بر عهد و ميثاق الهيست امّا نه چنان ثبات بعضی که عبارت از لفظ است و بس چون شهادت به رسالت حضرت رسول از بعضی واللّه يشهد انّک لرسوله و انّ المنافقين لکاذبون. ع ع
