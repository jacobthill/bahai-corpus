
         هو اللّه
ای سليل حضرت شهيد عزيز عبدالبهاء
نامه ٢٩ ربيع الثانی رسيد و از تفاصيل اطّلاع حاصل گرديد
الحمد للّه بخدمت موفّقی و بعبوديّت حضرت بهاءاللّه قائم
و مؤيّدی و در نزد عبدالبهاء معزّز و مقرّبی پروردگار
عالميان محض فضل و احسان هيكل ايران را بخلعتی
مفتخر فرموده و ايرانيان را تاجی بر سر نهاده كه جواهر
زواهرش بر قرون و اعصار بتابد و آن ظهور اين امر
بديع است زيرا هر امّتی و ملّتی كه بنهايت انحطاط
و اضمحلال مبتلا شد تا رستخيزی عظمی نگردد بر نخيزد
مانند مريضی كه مرض مزمن يابد بارهنگ و خاكشير
تاثير نكند و ختمی و بنفشه دفع انديشه ننمايد طنظور
خطائی خواهد و معجون الهی شايد تا هيجان عظيم
در خون حاصل گردد و بحران كافی وافی نمايد بايد
در تاريخ سلف تعمّق نمود مثلاً قوم عرب چون
باسفل دركات انحطاط افتاد و بپستی و نيستی معتاد گشت
و از علوّيّت هستی محروم گشت ترقّی و نشاط بتدابير
ممتنع و محال بود زيرا قوّه تدبير ابوذر فقير را امير نميكرد
و فكر و انديشه انسانی عمار يا سر تمّار را كامرانی نميداد
افكار و آراء عقلاء سكان جزيرة العرب را باوج عزّت
ابديّه نميرساند و قياصره و اكاسره را مغلوب و مقهور
آن قوم بی سر و پا نمينمود ولی قوّت معنويّه بميان آمد
نور نبوّت درخشيد رستخيز عظيم حاصل گشت هيجان
شديد در عروق و اعصاب ظاهر شد لهذا آن قوم
بليد را در ايّامی عديد از اسفل دركات ذلّت باوج عزّت
رساند ايران و توران مقهور شد و امپراطوری رومان
مخذول و منكوب گشت حال چنين امر عظيمی بقوّه
تدبير ممكن بود لا و اللّه اين قضيّه مثل آفتاب است
اكنون ايران نيز چنين است بعربده و های و هوی
انقلابيّون و حسن تدبير اعتداليّون و كفايت و درايت
سياسيّون از اين انحطاط نجات نيابد ولی ملاحظه خواهيد
كرد كه بتأييد الهی ايران چنان فوران نمايد كه سيل
جان بخشش اقاليم عالم را سبز و خرّم نمايد ولی افسوس
كه ايرانيان از اين موهبت كبری در نهايت غفلت
و نسيان "گوهری طفلی بقرص نان دهد" امّا مشيّت
الهيّه تعلّق يافته و قوّه معنويّه در ايران نبعان نموده "هذا
امر محتوم و وعد غير مكذوب" بحضور سرور معالی
موفور اين قضيّه را عرض نمائيد كه با وجود اين همه
احزاب متخاصمه و آراء مختلفه و مفاسد خفيّه و جمعيّتهای
سرّيه معلوم است كه نتائج مفيده مستحيل است انسان
بايد بنيادی نهد و بنيانی بنمايد كه ايوانش از كيوان بگذرد
پس شخص دور انديش تا تواند خدمتی بديوان
الهی كند تا بايوان رحمانی پی برد يعنی ايرانيان را بيدار كند
كه بآنچه سبب استحكام بنيانست تشبّث نمايند و آبادی
ابدی جويند و قوّتی در عروق اعصاب مانند روح
سريان نمايد كه در كمال سرعت ترقّی كند و بر ساير
ملل تفوّق جويد ملاحظه نمائيد كه دو دولت
استبداد بر قلع و قمع اين آواره سالهای چند قيام نمود علی
الخصوص عبدالحميد ولی اين عبد توكل بر حقّ نمود
و با تمام قوّت مقاومت كرد و استقامت نمود عاقبت
ايوان وسيع آنان ويران شد ولی بنيان ضعيف اين
عبد نمايان گشت آنان تاج و تخت را بباد دادند
و با وجود دو كرور سپاه مغلوب و مقهور گشتند ولی
اين عبد بی ناصر و معين فريداً وحيداً در حالت اسيری
و بی مجيری مسجون در قلعه عكا بود با وجود اين الحمد للّه
بقوّه محبّت اللّه چنان فتوحی حاصل شد كه در زير
زنجير تسخير كشور امريك گشت و در زندان تاريك
و تنگ علم در ممالك فرنگ بلند شد حال اگر چه
معلوم نيست ولی بانگ اين دهل بامداد معلوم ميشود
حضرت رسول روحی له الفدا وقتيكه در حرب خندق
محصور احزاب بودند و بحفر خندق مشغول شدند
سنگی گران پيدا شد و ياران نتوانستند از جای بر اندازند
حضرت با عموم اصحاب حاضر شدند كه آن سنگ را قلع
و قمع فرمايند عصائی در دست مبارك بود در چنين
حالت بر آن سنگ زدند فرمودند ممالك اكاسره فتح
شد دوباره زدند فرمودند اقاليم قياصره مسخّر گشت
جمعی از منافقين كه در آنجا همراه حضرت بودند گفتند
سبحان اللّه اين چه حرفيست ما محصور قبائل ضعيفه
عرب هستيم حتّی آب و گياه از ما مقطوع و مخذول
و منكوب اين شخص فتوح ممالك اكاسره و قياصره
مينمايد اين چه حكايت است و اين چه روايت چندی
نگذشت وقتيكه همان اشخاص عرب وارد ايوان
كسری شدند گفتند "هذا ما وعدنا اللّه و رسوله
و صدق المرسلون" حال ملاحظه نمائيد كه قوّت
معنويّه چه ميكند علی الخصوص تعاليم بهاءاللّه و اسرار
اين امر و اساس اين ظهور منكر ندارد آفاق مانند
ماهی لب تشنه است و تعاليم جمال مبارك آب روان
نه حيفی و نه سيفی و نه تكفيری و نه تدميری و نه تضيّقی
و نه تعرّضی و نه تكلّفی شمشيرش اعلان وحدت عالم
انسانی تيغ جهانگيرش موهبت رحمانی قوّه
جنديّه اش محبّت اللّه قوانين و آئين سپاهش بيان معرفت
اللّه سپهسالارش نور هدايت اللّه اصول و قوانينش
محبّت و مهربانی با جميع نوع انسانی حتّی بدرجه‌ای كه بيگانه
آشناست اغيار يار دشمن دوست بدخواه خيرخواه
و باين نظر رفتار ميشود زيرا خطاب بعالم انسانی ميفرمايد
يعنی جميع ملل كه "همه بار يكداريد و برگ يك شاخسار" 
در خصوص جناب آقا ميرزا حبيب اللّه اين سليل
آقا رضای جليل است هر قسم باشد همّتی نمائيد با سائر
ياران كه بلكه ان شاء اللّه مشغوليّتی از برای او مهيّا گردد
ولو در سائر ولايات و يا خارج مملكت در نزد من اين
مسئله اهمّيّتی دارد نظر بمحبّتی كه بجناب آقا رضا دارم
بجناب مؤيّد مدّتی است جواب مرقوم شد و ارسال
گرديد البتّه تا بحال رسيده در خصوص عضويّت 
در مجلس احبّای الهی لازم است كه بتمام قوّت بخدمت
دولت و ملّت پردازند و بنهايت صداقت و خير‌خواهی
و پاكی و آزاده گی حركت كنند حضرات ايادی را
بايد بهر قسم باشد عضويّت در مجلس داشته باشند
بجناب امام نهايت محبّت و مهربانی مجری داريد
       و عليك البهاء الابهی 
