                                                             
هو الله
ای بنده الهی شکايت از عدم اتقان در صنايع متعدّده نموده بوديد. تعدّد صنايع سبب تفريق حواسّ است. به يکی از اين صنعت‌ها اهتمام کلّی نما و جهد و کوشش کن تا اتقان نمائی، اين بهتر از آنست که صنايع متعدّده همه ناقص ماند. 
اهل امريک در ازمنه قديمه از جهت شمال نزديک به آسيا بودند يعنی خليجی فاصله است. لهذا از آن جهت گويند عبور و مرور شده است و علائم ديگر نيز دلالت بر مراوده نمايد امّا به محلّی که صيت نبوّت نرسد آن نفوس معذورند. در قرآن می‌فرمايد و ما کنّا معذّبين حتّی نبعث رسولاً. البتّه در آن صفحات نيز در ازمنه قديمه وقتی ندای الهی بلند گشته ولکن حال فراموش شده است. از خدا می‌طلبيم که خدا شما را تأييد فرمايد تا صنعتی از صنايع را تکميل فرمائيد و عليک التّحيّة و الثّنآء. ع ع
