
 هو اللّه 
ای احبّای الهی اين جهان ترابی و خاکدان فانی آشيان
مرغ خاکی است و لانه خفّاش ظلمانی نه طير الهی ملاحظه
فرمائيد که طيور حدائق قدس و نسور حظائر انس
در هيچ عهدی در اين گلخن فانی آرميدند و يا از شاخسار
آمال گلی چيدند و يا دمی راحت و آسايش ديدند و يا آنکه
مسرّت جان يافتند و فسحت وجدان جستند هر صبحيرا
شام تاريک ديدند و هر شاميرا وقت سرگردانی و بی 
سر و سامانی يافتند گاهی غل و زنجير يوسفی اختيار نمودند
و گاهی تلخی شمشير چون سيّدحصور به کمال سرور
چشيدند دمی آتش جانسوز نمرود را گلستان يافتند و گهی
صليب و دار يهود را اوج آرزوی دل و جان ملاحظه
نمودند وقتی نيش ستمکارانرا نوش يافتند و زمانی تير و تيغ
يزيدانرا مرهم زخم دل ناتوان باری اگر جهان بی بقا
و جهانيان بی وفا را قدر و بهائی بود اوّل اين نفوس مقدّسه
تمنّای آسايش و زندگانی می‌نمودند و آرزوی خوشی
و کامرانی پس بيقين بدانيد و چون نور مبين مشاهده
کنيد و آگاه و پر انتباه گرديد که اهل هوش و دانش
بلاهای سبيل الهی را راحت جان و مسرّت وجدان
شمرند و مشقّات را صرف عنايات دانند زحمترا راحت
بينند و نقمترا نعمت دانند ملح اجاج صدماترا عذب فرات
خوانند و تنگی زندان را فسحت ايوان يابند حرارت
محبّت اللّه با خمودت و جمودت جمع نشود و انجذابات جمال
اللّه با متانت و سکون مجتمع نگردد و آتش و ثلج دست
در آغوش نشود و کره نار در تحت برف و تل خس و خار
پنهان نگردد ای احبّای خدا صدا و ندائی و ای بندگان
درگاه فغان و آهی و ای عاشقان سوز و گدازی و ای عارفان
راز و نيازی در الواح الهی ذکر حکمت گشته و بيان
مراعات مقتضيات مکان و وقت شده مراد سکون
روحی و شئون عنصری نبوده بلکه مراد الهی
اين بوده که شمع در جمع بر افروزد نه در صحرای بی‌نفع. ماء
فيض الهی بر ارض طيّبه نازل گردد نه ارض جرزه
و الّا خاموشی شمعرا حکمت نتوان گفت و پريشانی جمعرا
علامت وحدت نتوان شمرد افسردگی حيات و زندگی 
تعبير نشود و ناتوانی و درماندگی هوشمندی و زيرکی 
نگردد أيّدکم اللّه يا احبّاء اللّه علی الاشتعال بنار محبّة اللّه ع‌ع 
