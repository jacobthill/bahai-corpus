
                       هُو اللّه
ای امة اللّه الورقة النّورانيّة،  هر چند تا بحال نامه‌های
متعدّد روحانی بنام نامی شما ارسال گشت  ولی در ايندم
باز بياد تو افتادم و احساسات روحانيّه از شهادت حضرت
شهيد حاصل گشت  و بی‌محابا و بی‌اختيار مجبور بنگارش
اين ورقه گرديدم  ای اخت شهيد، آن نور مجيد در ملکوت
ابهی عنايتی جديد بتو دارد  و همواره آيات توحيد در ملأ
اعلی ترتيل ميفرمايد  ای امة الله، حال بتحرير اين مکتوب
مشغول بودم که آقا سيّد محسن حاضر و مکتوب شما را الآن
در بين نگاشتن اين نامه تسليم نمود  از جمله مضمون نامه
جز ياد تو خيالی ندارم  چرا يادم نميکنی ز يادم نميروی اتّفاق
چنين افتاد انصاف بده  شکايت بناحقّ مکن زيرا من
بياد تو مشغول بودم که اين مکتوب تسليم نمود  جمال ابهی
روحی لأحبّائه الفداء دانا و بيناست که هميشه بياد تو هستم
ابداً فراغتی ندارم  و از حقّ ميطلبم که تو را بين اماء رحمن
جوهر تقديس فرمايد  و لطيفه تنزيه نمايد آيت هُدی
گردی  و امة اللّه المقدّسة النّوراء و کنيز عزيز جمال ابهی و
شبهه‌ئی نيست که عجز و نياز اين عبد در درگاه کبريا مقبول
خواهد شد ای امة الله، اماء رحمن را بشور و وله آر و
بجذب و انقطاع بر تربيت اطفال دلالت کن زيرا اوّل مربّی
اطفال امّهاتند  بايد از سنّ رضيعی از ثدی محبّت اللّه کودکانرا
پرورش دهند و در آغوش معرفت اللّه نشو و نما بخشند
و باخلاق حميده و روش و سلوک پسنديده تشويق و تحريص
نمايند تا اين نهالهای رياض موهبت اللّه در جنّت ابهی
بنسيم جانپرور هدی طراوت و لطافت بی‌منتهی يابند
و اماء رحمن را در آنسامان تحيّت روحانيّه از قبل عبدالبهاء
       ابلاغ نما  و عليک التحيّة و الثّنآء  ع‌ع
