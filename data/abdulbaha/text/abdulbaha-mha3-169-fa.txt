
رورند. الفرد. هيلز مونت کلامنشو مشيگان ٤٨   
هو اللّه
ای شخص جليل، نامه شما ٢٤ نوفمبر ١٩٢٠ رسيد الحمد
للّه نور حقيقت درخشيد و بصر و بصيرت هر دو روشن شد .
خود و حرمت از نفوس مختارين گشتيد اميدم چنانست که
در ملکوت اللّه از مختارين ممتاز گرديد اين عنايتی است بی نهايت
و تأييد و توفيق عظيم ربّ الجنود که عاقبت بسر منزل حقيقت
رسيدی اين حقيقت سفينه نجاتست و نورانيّت آسمانی 
و حيات ابدی و تأييد روح القدس. شبها در سحرگاه مناجات
می‌نمايم و از برای تو و حرمت موهبت الهی ميطلبم تا بروح
القدس و نار محبّت اللّه تعميد گرديد. 
طريق خدمت آنست که بموجب تعاليم حضرت بهاءاللّه
روش و سلوک نمائيد و بوحدت عالم انسانی خدمت کنيد 
و ناس را از تعصّبات دينيّه و تعصّبات جنسيّه و تعصّبات
سياسيّه و تعصّبات وطنيّه نجات دهيد تا جميع در ظلّ خيمه
يکرنگ وحدت عالم انسانی درآيند. امة اللّه المحترمه مسس
هيلز بمعالجه روحانی مشغول باشد و بکلّی از اينجهان فانی
منقطع گردد و برکات آسمانی نازل شود بايد بنهايت شوق
و وله و سرور بهدايت نفوس پردازی و البتّه نفوسی معارض
پيدا گردد و بملامت و شماتت پردازد ابداً متأثّر نشويد 
بلکه بکمال استقامت مقاومت نمائيد البتّه در انجيل جليل
خوانده‌ايد که حواريين حضرت مسيح چه قدر ملامت و شماتت
و سبّ و لعن ديدند و چگونه فريسيان بر آنها هجوم
نمودند لکن عاقبت علم حواريين بلند شد و اعلام
فريسيين سرنگون گشت. و عليک البهاء الابهی
حيفا ٣ کانون ثانی - ١٩٢٠   عبدالبهاء عباس   
