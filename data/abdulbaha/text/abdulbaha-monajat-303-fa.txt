 
     هُو اللّه تعالی
پاک يزدانا خداوند مهربانا آوارگان کوی تو ايم و مشتاقان
روی تو و عاشقان خوی تو بيچاره ايم افتاده ايم ذليليم حقيريم
ضعيفيم رحمتی فرما و موهبتی عنايت کن از قصور در گذر و خطايای
بی پايان بپوش هر چه هستيم از تو ايم و آنچه گوئيم و شنويم
وصف تو گوئيم و روی تو جوئيم و راه تو پوئيم تو خداوند مهربانی
و ما گنه کار بی سر و سامان پس ای ابر رحمت رشحاتی ای گلشن عنايت
نفحاتی ای بحر موهبت موجی و ای آفتاب عنايت پرتوی رحم فرما
عنايت کن قسم به جمالت که جز خطا متاعی نه و به غير از آمال اعمالی نه
مگر پردهء ستّاريّت بپوشاند و حفظ و حمايتت شامل گردد و الّا
اين ضعفا را چه توانائی که به خدمتت پردازند و اين فقرا را چه غنائی
که بساط عزّت بگسترانند توئی مقتدر و توانا تأييد کن توفيق بخش
اين نفوس پژمرده را به رشحات ابر موهبت طراوتی عنايت کن
و اين حقايق مبتذله را به اشراقات شمس احديّت روشنائی بخش
اين ماهيان تشنه لب را به دريای رحمتت افکن و اين غافله گمگشته را
به پناه احديّتت دلالت کن گمگشتگان را به عين هدايت دلالت کن و
آوارگان را در پناه عزّتت مأوی بخش تشنگان را از سلسبيل موهبت
بنوشان و مردگان را به حيات ابديّه زنده کن کوران را بينا فرما
و کران را شنوا کن و گنگان را گويا نما و افسردگان را بر افروز
غافلان را هشيار کن و خفتگان را بيدار نما و مغروران را متنبّه در هر کار 
توئی بخشنده توئی مهربان انّک انت الکريم المتعال .  ع ع
