
 هو اللّه 
ای ياران حقيقی عبدالبهاء هر چند شما در آن سامان و عبد
البهاء در اين زندان ولی فی الحقيقه همنشين يک محفليم
و همدم در يک منزل در نهايت الفتيم و مؤانس و مصاحب
در انجمن صد هزار کوه و صحرا و درّه و دريا مانع اين
مصاحبت نگردد و حائل اين الفت نشود زيرا قوّت
اسم اعظم نفوس متفرّقه پريشانرا در انجمن رحمانی جمع
فرموده و هر يک را مانند شمع بر افروخته تا بمثابه پروانه
جان سوخته خود را در شعله آتش افکنند و از هر
قيدی برهند و از هر دامی بجهند و در کمال وجد و طرب 
بقربانگاه عشق دوند و جان فدای جانان نمايند و برهانی
در اين مورد اعظم از جانبازی شهيدان يزد نه که نرد
محبّت باختند و بجهان الهی تاختند و ببزم لقا شتافتند.
ملاحظه نمائيد که آن وجوه لامعه و کواکب ساطعه
چگونه از افق شهادت کبری بنور فدا درخشيدند امکان
و لامکانرا روشن و منير نمودند روحی لهم الفداء
و کينونتی لهم الفداء و حقيقتی لهم الفداء از اوّل ابداع
تا يومنا هذا چنين بزم فدائی آراسته نگشت که متجاوز
از دويست نفر نفوس طيّبه طاهره در نهايت مظلوميّت
و تسليم و محبّت بدرندگان خونريز مهربانی نموده جانفشانی
نمايند و بقربانی کامرانی جويند اين چه ولوله و شور است 
و اين چه حشر و نشور ما بايد کلّ تأسی بآن نفوس مبارکه 
نمائيم ولی بکمال حکمت حرکت کنيم و اين
حکمت محض اطاعت امر مبارک است و بر کلّ فرض است
و واجب تا در خدمت بازماندگان آن ياران حقيقی
شهيدان سبيل الهی جانفشانی نمائيم چه که آن مرغان
چمنگاه حقيقت بملکوت عزّت ابديّه پرواز نمودند
و از اين عالم ظلمانی بجهان نورانی شتافتند امّا بازماندگان
تالان و تاراج ديدند و بی سر و سامان گشتند و در دست
تطاول ستمکاران اسيرند بايد اين باز ماندگان آواره
سرگردانرا از جان و دل مواظبت نمود و بخدمت پرداخت
ای ياران روحانی من زحمات و مشقّتتان در خدمت امر اللّه
و تحمّل مصيبت و بلاء و معاونت ضعفا معلوم و واضح
مکافات اين اعمال مقبوله از جمال ابهی است در ملکوت
تقديسش حرف بحرف مذکور و در لوح محفوظش کلمه
بکلمه مسطور پاداش اين عبوديّت و جانفشانيرا عنقريب
در ملکوت رحمانی مشاهده خواهيد نمود و عليکم التحيّة و الثناء ع‌ع 
