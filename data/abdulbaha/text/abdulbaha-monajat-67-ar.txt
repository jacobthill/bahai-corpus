
هُو الابهی
ای پروردگار و آمرزگار و کردگار از فضل عميم و کرم جليل آفاق وجود را
به انوار موهبت روشن فرمودی و به اشعّه ساطعه آفتاب بخشايش جهان
آفرينش را منوّر کردی ابر نيسان عنايتت جهان ايجاد را سبز و خرّم نمود
و فيض محيط اعظمت کائنات را حلّهء جديد خلق جديد بپوشانيد الطافت
عالم وجود را احاطه کرد و احسانت غيب و شهود را شامل شد  از فضل اعظمت
مطلع هُدی را روشن نمودی و صبح تقوی را لائح و فيض نُهی را سائل
و سيل ندا را صائل فرمودی افق محبّتت را به انوار عرفان مزيّن و مشرق
معرفتت را به تجلّيات ايقان منوّر کردی فيض جليلت را مقطوع نفرمودی
و لطف عميمت را ممنوع نداشتی الفت قلوب را نعمت عظمی فرمودی
و محبّت نفوس را رحمت کبری دين مبينت را انوار آفاق کردی وشرع
شريفت را آفتاب سبع طباق .
     ای پاک يزدان قوّت و قدرتی عنايت فرما و عون و عنايتی مبذول
کن تا به وصايا و نصائحت قيام نمائيم و به نفحات خلق و خويت
به احيای عالم و امم پردازيم  به موجی از امواج بحر اعظمت جهان ايجاد پر از
لئالی حکمت گردد و به فيضی از بحر رحمتت فضای امکان رشک روضه جنان
گردد پای استقامتی عنايت فرما و قوّه ثبوت و رسوخی ببخش تا بر آنچه
سبب اعلاء کلمه امر تو است قيام نمائيم و بر هدايت من علی الارض بايستيم . ع ع
