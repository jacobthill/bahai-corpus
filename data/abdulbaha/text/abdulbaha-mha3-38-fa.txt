
هُو اللّه
ای ثابت بر پيمان، همانست که مرقوم نموده بودی که
يوم ظهور از جهتی فيض موفور است و از جهتی امتحان و افتتان
نفوس بيشعور و لکن از برای ثابتان ميدان جانفشانيست 
و قربانگاه رحمانی شهادت حضرت يعقوب حضرت يعقوب
را باز معتکف بيت الحزن کرد و جميع يارانرا بأسف شديد
انداخت ولی اين شهادت آن جان پاک را عين مسرّت بود و فيضی
از فيوضات حضرت احديّت و البتّه در کرمانشاهان چنان روح
و ريحانی عنقريب احداث نمايد که حتّی اهل عدوان فرياد
و فغان برآرند که ای کاش اوباش متصدّی اين ظلم دلخراش
نمی‌شدند زيرا برعکس نتيجه بخشيد گمان ميشد سبب
خمودت است ولی اين خون جوشيد و انجذاب و حرارت
حاصل شد يريدون ان يطفئوا نوراللّه بأفواههم و اللّه يتمّ نوره
و ينشر نفحاته و يعلی ذکره بين العالمين اين شهادت کبری
سبب نصرت عظمی است آن خون رنگين عاقبت آن مدينه را
بهشت برين نمايد اطبّا برآنند که قوّت خون بسيار است
در پای هر شجری ريخته گردد آن درخت تن‌آور شود 
و شکوفه و ثمر بی حدّ و حصر دهد اين تأثير خون بهائم است
ديگر معلوم است که چنين خون مبارک انسانی در پای
شجره مبارکه چه قدر سبب قوّت و نموّ و شکوفه و ثمر گردد 
علی الخصوص که آن جوان نورانی نهايت آرزوی جانفشانی داشت
و مادر مهربان با وجود آنکه فرزند جوانرا عزيزتر از جان
شيرين داشت تمنّای آن نموده بود که پيراهن آن نازنين را
در سبيل الهی آلوده بخون رنگين بيند اين چه قوّتی است
و چه جانفشانی و چه قربانی و دست افشانی و سوف تری
الآيات الکبری تظهر علی الملا من هذه الشهادة
فی ميدان الفداء جميع يارانرا دلداری دهيد
و بموهبت رحمانی نويد بخشيد 
و عليک البهاء الابهی عبدالبهاء عباس   
 مناجات در ذکر شهيد قربانگاه عشق حضرت ميرزا
يعقوب متّحده عليه بهاء اللّه الابهی
