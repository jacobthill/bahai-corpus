
                    هُو اللّه
ای کنيزان الهی،  در اين ايّام در اقاليم فرنگ و امريکا بين رجال
و نساء نزاع و جدال است  مردان گويند چون زنان در قوی
ضعيفند و ناتوان  و رجال مرد ميدان لهذا در وجود مانند رجال
معدود نه ولی نسآء ادّعا نمايند که ما در جميع قوی و مشاعر و ادراک
مانند رجاليم و تفاوتی در ميان نه  عموم بشريم و از نوع انسان
اين امتياز را چه دليل و چه برهان  بلکه اين فکر ظلم است و طغيان
و کل نساء حاضر ميدان امتحان تا واضح گردد که قويّيم و قدير
و عظيميم و جليل  باری هنوز اين مسئله منحل نگرديده  بمذاکره
و مجادله مشغولند  ولی آنچه يقين است اين است که نسآء مؤمنات
مؤيّدند بتأييد ربّ الآيات و موفّقند بآيات باهرات و ممتاز
از رجال که ساقط در حضيض حجبات. چون امتياز بايمان است و
ايقان هر يک منجذبتر و مشتعلتر سبقت بر ديگر دارد خواه از رجال
و خواه از نسآء مابه الامتياز اين است و مابه الاعتزاز از اين و در
اين دور بديع نسآئی از مرقد غفلت منبعث گشتند  و چنان در
اين ميدان جولان نمودند که گوی سبقت و پيشی را از مردان ربودند
و عنقريب در اين زنان مرد ميدان بسيار ظهور خواهد يافت که بلسانی
ناطق و قلبی فارغ و بيانی فائق و برهانی ساطع در عالم انسان جلوه
نمايند  و بعصمت کبری و عفّت عظمی ظاهر و باهر گردند
و عليهنّ البهآء الأبهی و عليهن التّحيّة و الثّنآء  ع‌ع
