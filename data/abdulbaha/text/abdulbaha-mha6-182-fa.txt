
                       هُواللّه
ای ورقه منجذبه، نامه‌های مفصّل واصل و مضامين
سبب سرور قلب حزين شد زيرا تفصيل فروش خانه خويش
بود که بجهت مصارف مشرق الأذکار انفاق نموديد مشرق
الأذکار عشق آباد در چنين وقت نهايت اهميّت را داشته
و دارد زيرا در حالتی که موج بلا باوج سما رسيده و ستمکاران
از هر کنار تير و تيغ روا داشته‌اند بقعه مبارکه مضطرب
و قلوب ملتهب و نفوس منجذب در چنين وقت و حالتی
عبدالبهآء در فکر ارتفاع بقعه مشرق الأذکار است و شب
و روز مستغرق در اين افکار لهذا باطراف مرقوم شد که
آنچه تعلّق باينعبد دارد جميع را بفروشند و مبلغ را بمشرق
الأذکار برسانند چون شما همّتی نموديد و لانه و آشيانه
خويش را فروختيد و انفاق در اين امر مهمّ نموديد اين
کار فرح قلوب ابرار است و شادمانی دلهای احرار از فضل
قديم ربّ کريم اميد عظيم است که در مقابل اين خدمت
در دو جهان ترا کام‌ور فرمايد و در ملکوت ابهی مقبول
درگاه کبريا نمايد فبمثل هذا فليعمل العاملون حضرت
فاضل و جناب صادق را تحيّت ابدع ابهی ابلاغ نما و کذلک
سائر ورقات طيّباترا و عليک التّحيّة و الثّنآء   ع ع
