
اللّه ابهی
ای منجذبان جمال ابهی در هويّت قلب بحور محبّت ياران پر موج
و هيجان و از صهبای مودّت دوستان پر نشئه و سکران آنی نميگذرد
مگر آنکه به خاطر آئيد و دمی نميرود مگر آنکه ياد شويد در آستان مقدّس
به کمال تضرّع و ابتهال نياز ميشود که ای قويّ قدير کلّ در قبضهء قدرت
اسيريم تو مجير تو دستگير عنايتی کن موهبتی فرما ابواب فضل
بگشا و نظر الطاف افکن نسيم جانبخش بفرست دلهای مشتاقان
را زنده کن ديده ها را روشن کن و ساحت دلها را رشک گلزار و
چمن نما بشارت به ارواح ده و مسرّت به جانها بخش قوّت قديمه
ظاهر نما و قدرت عظيمه باهر طيور نفوس را در هوای ديگر پرواز ده
و محرمان ناسوت را به اسرار ملکوت دمساز کن قدم ثابت بخش
قلب راسخ عطا فرما ما گنه کاريم تو آمرزگار ما بندگانيم تو پروردگار
بی سر و سامانيم تو ملجأ و پناه بر نشر نفحات تأييد کن بر اعلاء کلماتت
توفيق بخش بی سران را سروران کن بينوايان را گنج روان بخش
نا توانان را توانائی بخش و ضعيفان را قوّت آسمانی ده توئی پروردگار
توئی آمرزگار توئی داور کردگار  ای ياران اين مناجات را
به کمال تضرّع و ابتهال به درگاه مليک ملکوت جلال بخوانيد و طلب تأييد
کنيد اميد از فضل قديم و روح جديد ربّ مجيد آنست که اين مسئول
مستجاب گردد .     ع ع
