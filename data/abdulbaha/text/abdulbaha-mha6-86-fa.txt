
                     هُوالأبهی
ای ياران الهی، دمدمه ذکر اللّه را در آفاق اندازيد و زمزمه
فيض ابدی را در قلب آفاق بلند کنيد شمعی برافروزيد که
شعله‌اش بملأ اعلی رسد و در بحری غوطه خوريد که موجش
بملکوت ابهی واصل گردد و از چشمه‌ئی نوشيد که حيات
رحمانی بخشد و از مائده‌ئی تناول کنيد که غذای وجدانی
گردد ردائی در بر کنيد که زيبايش هيکل انسانی شود و
ترانه‌ئی بنوازيد که سبب فرح و طرب قلوب ربّانی شود ايّام
در گذر است و حيات عنصری بی ثمر عاقبت انعدامست
و در صف جنگ انهزام مگر ساغری از صهبای حيات ابدی
بزنيد و شهد بقای سرمدی بچشيد و بروحی که زندگی جاويد 
عنايت کند مؤيّد گرديد و عليکم التّحيّة والثّنآء	ع ع
