
                       هُواللّه
ای ياران عبدالبهآء، مرا مقصد چنان بود که بهر يک از
شما نامه مفصّل نگارم و باين نيّت مباشرت نمودم چون
نامه‌های چند نگاشتم بغتةً موانعی حاصل شد و کارهای
لازم دست داد لهذا مجبوراً نامه‌‌‌ئی مجتمعاً بکلّ نگاشتم و عذر
مقبول داشتم امّا مقصد ذکر يارانست و ياد دوستان چه
جمعاً و چه منفرداً الحمدللّه عبدالبهآء هر يک از ياران را
مونس و مهربانست و شب و روز بتضرّع و زاری طلب عون
و ياری نمايد و موهبت و عنايت طلبد. ای دوستان حقيقی،
شمس حقيقت پرتو عنايتش بر سرهاست و آن پرتو بر سرها
افسرها  اصل نامه اينست و مضمون لوح محفوظ چنين
و از اين فيوضات دلها خُلد برين و عالم جانها اوج علّيّين
پس ای ياران جهان خاک را فراموش کنيد و بعالم پاک
توجّه نمائيد تا فيوضات جمال ابهی را مانند باران نيسان
مشاهده کنيد که الحمدللّه مزرعه قلوب را سيراب نموده
و گلهای حقائق و معانی روئيده اين فيض جليل اعظم
دليل بر سنوحات رحمانيّه است و احساسات روحانيّه
و انبعاثات وجدانيّه و صفات سبحانيّه و اعمال و افعال
بموجب تعاليم الهيّه و عليکم التّحيّة و الثّنآء   ع ع
