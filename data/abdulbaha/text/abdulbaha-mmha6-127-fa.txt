                                                               
هو الله
يار وفادارا گويند عن‌قريب رجال جهان کيهان بيارايند و جشن صلح عمومی برپا نمايند و جميع ملل و دول از جنگ و قتال بياسايند. اگر ارکان صلح فی‌الحقيقه به خيرخواهی عالم انسانی قيام نمايند و مظهر آيه مبارکه لا تأخذهم فی اللّه لومة لائم گردند اين بزم آشتی بنيان رزم براندازد و عالم آفرينش آسايش يابد ولی هنوز روايح نفس و هوی به مشامّ می‌رسد و مقاصد خفيّه در ميان و مکايد سياسيّه در جولانست. اميد از الطاف ربّ مجيد است که به قوّه قاهره اين انجمن را غبطه گلزار و چمن نمايد و آن جمع را ستاره‌های درخشنده عالم کند.
اين همه گفتيم ليک اندر بسيچ 		بی عنــايــات خــــدا هيچيم هيچ
بی عنـايات حقّ و خاصّـــــان حقّ 		گــر ملک باشد سياهستش ورق
تأييد و توفيق لازم و شمول الطاف مشروط و عليک البهآء الأبهی ٣ ربيع‌الثّانی ١٣٣٧ عبدالبهاء عباس
