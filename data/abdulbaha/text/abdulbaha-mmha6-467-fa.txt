                                                               
هو الله
ای دوست حقيقی هرچند از تقادير ربّانی به امتحان عظيمی افتادی و درد شديدی کشيدی ولی الحمد للّه بر بلا صبر نمودی و در مشقّت نهايت رضايت را بنمودی و حال نيز به شکرانه الطاف حضرت يزدان مشغولی. اين صبر و شکيبائی و اين تحمّل و اصطباری سبب گشايش ابواب گردد و باعث سرور قلب اصحاب. شبهه نيست که بعد از اين درد درمانست و بعد از زخم مرهم دل و جان. از عتبه حضرت رحمن استدعا می‌نمائيم که آن تلخی به شهد و شکّر منتهی شود و آن سمّ نقيع به درياق اعظم مبدّل گردد. در قرآن می‌فرمايد انّما يوفّی الصّابرون اجرهم بغير حساب و عليک التّحيّة و الثّنآء. ع ع
