
                هُوالأبهی
ای امة اللّه، هر چند اين مصيبت جانگداز و جگر سوز است
و سبب آه و فغان شب و روز ولی بعد از مصيبت عظمی
و رزيّه کبری که کبد امکان بنار حرمان بگداخت و جهان را
آتشکده فرقت پر حرقت ساخت چشم کيهانرا گريان نمود
و قلب آفاق را بريان کرد بايد در هر ماتمی صبر و شکيب نمود
و تسکين شعله و لهيب کرد زيرا با وجود طوفان اعظم موج
شدائد و الم و ماتم را تأثير شديد نه و با وجود زخم جگرگاه
مجروحی اعضا را اثری عظيم نيست  پس تحمّل اين مصيبت
نما و تبتّل بدرگاه احديّت کن آن طير بمطار ملأ اعلی پريد
 و آن ماهی تشنه لب بدريای ملکوت ابهی شتافت        ع ع
