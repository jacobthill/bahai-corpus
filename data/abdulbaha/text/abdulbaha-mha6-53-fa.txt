
                       هُوالأبهی
ای دلسوخته هجران الهی، آن جمال موعود مليک مقصود
سلطان وجود کشف نقاب و هتک حجاب فرمود پرده
برانداخت و عَلَم دلبری برافراخت عرض جمال کرد
و رايت اجلال برافراشت تجلّی آفتاب کرد و جلوه جهانتاب
چون گل در چمن رخ برافروخت و چون نار سيناء و آتش
موسی در سدره ابهی شعله نورانی روشن کرد با وجود
اين فيض شامل و طلوع بدر کامل نابينايان محروم شدند
و محتجبان مهجوران بی خردان ممنوع شدند و افسردگان
مأيوس حال آن آفتاب بافق عزّت صعود نمود و آن
سراج در زجاجه ملأ اعلی برافروخت و ابواب مشاهده
مسدود شد و لکن تو که ايّام لقا را ادراک نمودی و بموهبت
ربّ ابهی فائز شدی بعروه وثقای تقی متشبّث شو و بحبل
متين اخلاق اهل علّيّين متمسّک گرد تا شکرانه اين نعمت
               نمائی و البهاء عليک   ع ع
