
               هو اللّه
ای ياران عبدالبهاء بخارا وقتی عقل افزا بود و مركز
علم و دانش نفوسی در آنجا تربيت شدند كه فی‌الحقيقه
سبب نشر معارف و علوم و فنون در عالم اسلامی گشتند
مشاهير قدمای فضلای اسلام در بخارا تحصيل نمودند
ولی بكلّی آن بساط برچيده شد و علم و عرفان محصور
در مقدّمات و فقه گرديد
حال احبّای الهی بآنجا سفر نموده و ان شاء اللّه لانه
و آشيانه خواهند نمود و سبب ترقّی نفوس در آنصفحات
خواهند گشت حال لائق و سزاوارست كه الفت
و التيام نمايند و در مقام محو و فنا استقرار جويند
يعنی بكلّی خويش را فراموش كنند و با بيگانه و خويش
بنهايت صداقت و امانت رفتار كنند حتّی دشمنان را
دوست شمرند و غافلان را متذكر دانند و بيخبران را
با خبر نامند و كورانرا بينا شمرند و مردگان را زنده
دانند و اهريمنان را فرشته انگارند يعنی با بيگانه
و دشمن خونخوار چنان رفتار نمايند كه با آشنا و دوست
وفادار معامله مينمايند
ای احبّای الهی از رائحه تعصّب جاهلانه و عداوت
و بغض عاميانه و اوهام جنسيّه و وطنيّه و دينيّه كه بتمام
مخالف دين اللّه و رضای الهی و سبب محرومی انسانی 
از مواهب رحمانی است بيزار شويد و از اين اوهامات
تجرّد يابيد و آينه دل را از زنگ اين تعصّب جاهلانه
پاك و مقدّس كنيد تا بعالم انسانی يعنی عموم بشر
مهربان حقيقی گرديد و بهر نفسی از هر ملّت 
و هر آئين و هر طائفه و هر جنس و هر ديار ادنی
كرهی نداشته باشيد بلكه در نهايت شفقت و دوستی
باشيد شايد بعون و عنايت الهيّه افق انسانی از اين
غيوم كثيفه يعنی تعصّب جاهلانه و بغض و عداوت
عاميانه پاك و مقدّس گردد روز بروز سبب الفت
و محبّت در ميان جميع ملل شويد و ابداً در امور حكومت
 و سياست مداخله و تكلّم ننمائيد زيرا شما را خدا
    بجهت وعظ و نصيحت و تصحيح
    اخلاق و نورانيّت و روحانيّت
    عالم انسانی خلق فرموده
     اين است وظيفه شما
   و عليكم التحيّة و الثناء
         ع ع
