
 هو اللّه 
ای خيرخواه بريطانيا نامه شما رسيد و مقاصد خيريّه
شما معلوم گرديد اتّحاد و اتّفاق سبب حياتست و اختلاف
سبب ممات کافّه کائنات که ملاحظه ميفرمائيد از ائتلاف
جواهر فرديّه بوجود آمدند و چون اختلاف حاصل
گردد و ائتلاف انحلال يابد معدوم شود البتّه اتّحاد
جزاير بريطانيا سبب ترقّی و حصول سعادت کلّيّه گردد
امّا من ميخواهم که تو همّت را بلند نمائی و مقصد را
ارجمند کنی ائتلاف و اتّحاد نوع بشر خواهی و اتّفاق
جميع ملل و دول جوئی روی زمين را مانند جزاير
بريطانيا دانی و کره ارض را يک وطن شمری خير‌خواه
کلّ باشی و اتّحاد و اتّفاق از برای کلّ جوئی ستاره قطب
شمالی جهت شمال را نور بخشد و ستاره قطب جنوبی
جهت جنوب را روشن نمايد ولی تو مانند کوکب خطّ
استواء يعنی آفتاب کوکب درخشنده جميع جهات باش
و بجنوب و شمال و شرق و غرب جميعاً نور بخش و سبب
روشنائی عالم انسانی شو حضرت بهاءاللّه ميفرمايد
ليس الفخر لمن يحبّ الوطن بل الفخر لمن يحبّ العالم
خداوند عالميان يک زمين خلق فرموده و کلّ را بيکديگر
ارتباط داده و يکخانه بنا فرموده و کلّ را در آن منزل داده
ولی نفوس بشر ملل عالم مانند کلاب اين ميدانرا تقسيم
وهمی نموده‌اند و هر يکی ديگريرا تجاوز از آن تقسيم
مساعده ننمايد و بمنازعه برخيزد و حال آنکه ميدان
ميدان واحد است نه تقسيمی و نه توزيعی اميدوارم که تو
از کسانی باشی که بعالم انسانی خدمت کنی و در فکر آبادی 
کره ارض باشی تا شرق دست در آغوش غرب نمايد
و جنوب و شمال بمعانقه و مصافحه پردازد و بکلّی نزاع
و جدال از ميان بر خيزد و عليک التحيّة و الثناء ع ع
