
                     هُو اللّه
ايّتها الأمآء المنجذبة بنفحات اللّه،  تا بحال در ميان
اماء رحمان تأسيس درس تبليغ نشده بود  حال بفيوضات
مختصّه جمال ابهی در طهران اماء رحمان موفّق بتأسيس
شدند  خبر تشکيل آنمحفل سبب حصول سرور و روح
و ريحان موفور گرديد  که الحمدللّه ورقات منجذبه بشور
و وله آمدند  و بتحصيل درس تبليغ موفّق گشتند  اميد
چنانست که در مدّتی قليله آن کنيزان عزيز الهی در دلائل
منقوله و معقوله بقسمی مهارت يابند که هر يک در مقابل
علماء من علی الأرض بدليلی قاطع و بيانی واضح و برهانی
لامع و نطقی بليغ و کلامی فصيح لب بگشايند  اگر اين محفل
چنانکه بايد و شايد موفّق گردد و ترقّی نمايد و اخبار و
آيات و احاديث که دالّ بر طلوع شمس حقيقت است حفظ
فرمايند  و در استدلال کافی وافی ملکه حاصل نمايند
دلائل عقليّه بر اثبات الوهيّت و وحدانيّت الهيّه و نبوّت
انبيآء و ولايت اولياء اقامه کنند  البتّه تأييدات ملکوت
الهی پياپی رسد  و نفوسی از ورقات طيّبه در انجمن عالم
ببيان و تبيان و اقامه برهان چنان جلوه نمايند که عالم
نساء را زينت بخشند و ثابت کنند که در اين کور بديع نساء
همعنان رجالند  بلکه در بعضی موارد سبقت گيرند
ملاحظه نمائيد که در اين امر بديع چه قدر رجال باعلی
معارج عرفان عروج نمودند و بيانی واضح و برهانی قاطع
و لسانی فصيح و نطقی بديع داشتند  ولکن ورقه مبارکه
جناب طاهره چون در سلک نساء بود بی‌نهايت جلوه
نمود و سبب حيرت عموم گرديد  اگر از رجال بود ابداً
چنين جلوه نمينمود  پس بدانيد که عظمت امر چنان در
عروق و اعصاب عالم نفوذ نموده که اگر يکی از ورقات
منجذب گردد و در اقامه دلائل و براهين و بيان حجج قاطعه
ملکه حاصل کند و زبان بگشايد در انجمن عالم چه قدر
جلوه نمايد  ای ورقات طيبّه قسم بجمال معبود و سرّ
وجود که اگر در اين ميدان جولان نمائيد فيوضات جمال
مبارک مانند آفتاب در مرايای قلوب تجلّی نمايد چنان
ترقّی نمائيد که کلّ حيران گرديد حتّی ورقات منجذبه بايد
در اوقات معاشرت و الفت با يکديگر صحبت از گرمی هوا
و سردی آب و لطافت باغ و گلزار و طراوت چمن و جويبار
ندارند  بلکه مکالماتشان محصور در ذکر و ثنا و بيان ادلّه
و برهان و نقل احاديث و آيات و اقامه بيّنات باشد تا چنان
گردد که جميع خانه‌های احباب محفل درس تبليغ شود اگر
چنين مجری داريد در نهايت سرعت فيوضات ملکوتيّه
چنان تجلّی نمايد که هر يک از اماء رحمان کتاب مبين شود
و اسرار حضرت رحمان  رحيم بيان نمايد و عليکنّ البهآ الابهی
                                          ع‌ع
