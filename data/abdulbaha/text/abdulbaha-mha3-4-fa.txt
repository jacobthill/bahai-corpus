
لوح چهارم
که بافتخار احبّا و اماء رحمان  ١١   ايالات غربی ايالات
متّحده صبح شنبه اوّل اپريل سنه ١٩١٦ در اطاق
مبارک در بهجی از فم مرکز ميثاق صادر گشت.
 احبّا و اماء رحمان در يازده ايالات غربی ايالات متّحده 
نيومکزيکو، کولورادو، آريزنا، نوادا، يوتا، کاليفورنيا،
وايومينگ، منتانا، ايداهو، اورگن، واشنگتن
عليهم و عليهنّ التّحيّة و الثّناء
 هُو اللّه
ای ابناء و بنات ملکوت شب و روز جز ياد ياران و دعای خير
در حقّ ايشان و طلب تأييد از ملکوت الهی و رجای تأثير نفثات
روح القدس مشغوليتی ندارم از الطاف حضرت خفيّ الألطاف
اميدوارم که ياران الهی در چنين زمانی سبب نورانيّت قلوب
انسانی گردند و نفحه حياتی بارواح بدمند که نتائج حميده‌اش
الی الأبد سبب شرف و منقبت عالم انسانی گردد هر چند
در بعضی از ايالات غربی مثل کاليفورنيا، و اورگن، و واشنگتن
و کلورادو، نفحات قدس منتشر گشته و نفوس کثيری از چشمه
حيات ابديّه بهره و نصيب گرفته و برکت آسمانی يافته و جامی
سرشار از خمر محبّت اللّه نوشيده و آهنگ ملأ اعلی شنيده ولی
در ايالات نيومکزيکو، وايومينگ، منتانا، ايداهو، يوتا،
آريزنا، و نوادا سراج محبّت اللّه چنانچه بايد و شايد نيفروخته
و ندای ملکوت الهی بلند نگشته حال اگر ممکن است شما
در اين قضيّه همّتی نمائيد يا خود بنفسه و يا کسان ديگر را انتخاب
کنيد و بآن ايالات بفرستيد زيرا الآن آن ايالات نظير جسم
مرده است تا نفحه حيات در آن بدمند و جان آسمانی بآنان
بخشند چون ستاره در آن افق بدرخشند تا انوار شمس حقيقت
آن ايالات را نيز روشن نمايد 
در قرآن ميفرمايد "انّ اللّه وليّ الّذين آمنوا يخرجهم من الظلمات
الی النور" يعنی خدا مؤمنين را دوست ميدارد لهذا آنان را
از ظلمات نجات داده در عالم نور می‌آورد. در انجيل شريف ميفرمايد
که باطراف جهان رويد و ندا بملکوت اللّه نمائيد. حال وقت آنست
که شما باين خدمت عظمی قيام کنيد و سبب هدايت جمّ غفيری
گرديد تا باين سبب انوار صلح و سلام جميع آفاق را روشن و منوّر
نمايد و عالم انسانی راحت و آسايش يابد 
در ايّاميکه در امريک بودم در جميع مجامع فرياد زدم و ناس را
بترويج صلح عمومی دعوت کردم بتصريح گفتم که قطعه اروپ
مانند جبّه خانه شده و موقوف بيک شراره است و اين عنقريب
در سنين آينده دو سال بعد آنچه در کتاب مکاشفات يوحنّا
و کتاب دانيال ذکر شده تحقّق خواهد يافت و چنين شد و اين
قضيّه در جريده سانفرانسيسکو بوليتن مورّخه ١٢ اکتوبر
سنه ١٩١٢ مندرج گرديده مراجعت کنيد تا حقيقت حال
ظاهر و آشکار گردد و بدانيد که حال وقت نشر
نفحات است همّت انسان بايد آسمانی باشد يعنی
مؤيّد بتاييدات الهی تا سبب نورانيّت
عالم انسانی گردد و عليکم و عليکنّ التّحيّة و الثّناء ع ع
