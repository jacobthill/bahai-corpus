
                    هُو اللّه
ای ياران ای امآء رحمن،   چه خوش محفلی آراستيد  حُسن
خدمت خواستيد  و بر نشر نفحات اللّه برخاستيد حقّاً که مؤيّد
بجنود ملأ اعليستيد و موفّق بتأييد عالم بالاستيد و چون تأييد
روح القدس رسد قطره نيستيد درياستيد و نجوم افق هُداستيد
آن انجمن اگر ثابت گردد نابت شود اگر استقامت کند موهبت
يابد اگر مداومت نمايد آثار عجيب بنمايد  زيرا جنود ملکوت
ابهی در اوج اعلی صف بسته و آراسته و منتظر آن است که انجمنی
بميدان آيند و نيّت خدمت بنمايند تا جنود نصرت کنند و انجمن را
منصور و مظفّر نمايند  ای پروردگار اين ياران و امآء رحمان را
تأييد فرما توفيق بخش  درهای بسته باز کن و بنفحات قدس
دمساز نما تا با يکديگر همراز گردند  و بنغمه و آواز آيند شهنازی
زنند که اقليم غرب را بوجد و طرب آرد و جذب و وله بخشد
و مغناطيس محبّت کن تا قلوبرا منجذب نمايند  توئی مقتدر و توانا
و توئی بخشنده و بينا و شنوا  لا اله الّا انت المعطی الکريم  ع‌ع
