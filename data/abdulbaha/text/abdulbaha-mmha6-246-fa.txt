                                                     
هو الله
ای منجذبين به نفحات اللّه از قرار معلوم محفل روحانی به آن نفوس رحمانی آراسته گشته و در آن سامان تأسيس انجمن يزدانی شده. اين خبر در قلوب اثر کرد و سبب سرور شد. به درگاه احديّت تضرّع و زاری گشت که آن نفوس را مؤيّد و موفّق به عبوديّت آستان مقدّس و خدمت درگاه رحمانی نمايد، انّ هذا لهو الفضل العظيم و اللّطف العميم و الأمر العظيم و الفوز المبين. تا توانيد به جميع اقوام و طوائف در نهايت مهربانی معامله نمائيد. از انکار و استکبار اشرار دلگير نشويد غمگين مگرديد نوميد نشويد بلکه برعکس معامله نمائيد. به نهايت محبّت بپردازيد الفت بنمائيد و به زبان شيرين و حلاوت منطق و براعت بيان و بلاغت تبيان آن نفوس را باز هدايت کنيد باز دلالت کنيد. کلمه سختی بر زبان نرانيد، به قول ليّن پردازيد و جادلهم بالّتی هی احسن مجری داريد. برهان الهی بنمائيد و دلائل واضح کنيد. اگر پذيرفت فنعم المطلوب والّا باز مهربانی کنيد و محبّت بنمائيد. کلمة اللّه غالب است و ملکوت اللّه محيط. عاقبت امکان را احاطه نمايد و وحدت عالم انسان در قطب امکان خيمه زند. به جميع احبّا تحيّت ابدع ابهی ابلاغ داريد و عليکم البهآء الأبهی. ع ع
