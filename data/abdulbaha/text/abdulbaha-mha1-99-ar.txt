
 هو اللّه 
پاک يزدانا جمعيم پريشان تو بيگانه‌ايم خويشان تو
افسرده‌ايم شعله بر افروز پژمرده‌ايم دلها را بآتش
محبّت بسوز هر چه هستيم آشفته روی توايم و سر گشته
کوی تو بيچاره‌ايم و آواره افتاده‌ايم پر آه و ناله ذرّاتيم
ولی در هوای تو اوج يافتيم قطراتيم ولی در موج يم
تو شتافتيم اين خفتگان را بيدار فرما و اين آوارگان را
هشيار اين سيّاره‌های باختر را اختران خاور کن و اين
گياه‌های بی ثمر را درختان بارور اگر چه ما موران ذليليم
امّا تو سليمان پر حشمت سلطنت جليل اگر چه ما خوار
و گنه کاريم امّا تو بزرگوار و آمرزگار در استعداد
و استحقاق نظر مفرما و در تعينّات و قابليّات ملاحظه
مکن در فضل و جود خويش بر بيگانه و خويش نظر نما
اگر موج دريای بخشش و دهش اوج گيرد عالم آفرينش را
مستغرق نمايد اگر انوار ساطعه خورشيد آمرزش
بدرخشد ظلمات حالکه سيّئات و خطيئات را پرتوی محو
نمايد تجلّی ماء طهور است و فيض اصل صهبای کأس
مزاجها کافور آن هر آلوده را پاک نمايد و اين هر افسرده
و پژمرده را چابک و افروخته و چالاک ای پروردگار
اين حروف مفرده را کلمات تامّات کن و اين کلمات مجمله را
آيات باهرات تا حجج بالغه گردند و رحمت سابقه
حقيقت فائقه شوند و نعمت سابغه مصابيح علا گردند
و مفاتيح ابواب تقی نجوم هدی شوند و رجوم نفس
و هوی حقيقت فائضه گردند و عروق و شريان نابضه
اشجار بوستان تو شوند و ازهار گلستان تو ای خدای
مهربان اين جمع پريشان هر يک از کشوری و بومی
و مرزی و ثغوری يکی شرقی و ديگری غربی يکی جنوبی
و ديگری شمالی همچنانکه اين بيچارگان را در ملک ادنی
در اشرف نقطه از ثری بعد از بقاع عليا جمع فرمودی اميدواريم 
که بفضل و جودت و عنايت و موهبتت در اشرف
نقطه از ملکوت اعلی جمع فرمائی تا کلّ در ظلّ سدره
منتهی بياراميم و بنعمت فوز بلقاء فائز ربّ حقّق ذلک بفضلک و جودک ع‌ع 
