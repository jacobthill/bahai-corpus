                                                             
هو الابهی
ای ثابت بر پيمان شمع ميثاق رغماً لاهل النّفاق پرتو عبوديّتش آفاق را منوّر نموده و صيت بزرگواری جمال مبارک چنان ولوله در عالم انداخته که ارکان امم در تزلزل افتاده. فرياد واويلا از جميع ملل عالم بلند است و نعره وادينا از جاهلان گوش‌زد شرق و غرب است. قوّت امر مبارک چنان جلوه‌ای نموده که مسلّم آفاق گشته و جميع طوائف و امم معترف و مقرّ به عظمت امر اللّه شده. اگر لطمات حزب غرور نبود اليوم عرصه امکان سرتاسر گلشن اعلی گشته و جنّت ابهی گرديده ولی اهل فتور غافل از کأس مزاجها کافور گمان چنان نمودند که می‌توان علم ميثاق را منکوس نمود و امم ناجيه را مأيوس کرد. اراجيفی در السن و افواه انداخته و مفترياتی ترتيب داده تا به اين وسيله نور آفتاب عهد الهی را ظلمانی نمايند و جام الست ميثاق را به تلخی نقض مشوب کنند، هيهات هيهات. حضرت مسيح روحی له الفداء در وقت صعود نفوس معدودی در ظلّشان موجود و بعد از صعود جميع ملوک عالم و فلاسفه امم و حکمای قبائل و علمای طوائف قيام بر توهين آن حضرت نمودند و عاقبت جميع اعلام مرتفعه ملل متعدّده منکوس شد و علم حضرت مسيح بر اعلی الجبال موج زد. حال الحمد للّه به عون و عنايت جمال مبارک و فضل و موهبتش صد هزاران از نفوس در ظلّ علم ميثاق محشور. قسم به مربّی غيب و شهود که مشهوداً ملاحظه می‌شود که سلاله اهل فتور نسبت خويش را ننگ شمرند و تبرّی از آباء و اجداد کنند چنانکه عکرمه پسر ابی جهل از پدر بيزار شد و خالد ابن وليد از وليد در کنار گشت. اين بيخردان چنان گمان نموده‌اند که قوّه ميثاق الهی قوّه بشريست و بنيان عهد چون ابنيه پرفتور عالم عنصريست لهذا به کمال دسائس و حيل در فکر تخريب اساس الهی هستند. سبحان اللّه قوّت اورليان امپراطور اعظم رومان عاجز از مقاومت شد اين بدپوزان می‌خواهند مقاومت نمايند، فاعتبروا يا اولی الابصار. نهايت تسلّط و تمرّد و تهتّک و دسائس و حيل حزب غرور اين خواهد بود که اين چند قطره دم عبدالبهآء را هدر دهند و سبب شوند که از اين عالم تنگ پرننگ رهائی يافته به جوار رحمت کبری در ظلّ ملکوت ابهی پرواز نمايد. ربّ قرّب ذلک الحين و اسقنی تلک الکأس الطّافحة برحيقک القديم و اذقنی حلاوت ذلک الفوز المبين و توّجنی باکليل ذلک الفضل العظيم فواشوقی لذلک المقام و واظمائی لذلک المعين الحيوان و سيعلم الّذين ظلموا ايّ منقلب ينقلبون. و حال آنکه بقای جسم عنصری عبدالبهآء حصن حصين ايشانست و هر دانائی شاهد بر اين مدّعاست. حال به خواب خرگوشی گرفتارند. عن‌قريب بيدار خواهند شد لکن لا يسمن و لا يغنی من الحقّ شيئا. جناب استاد محمّد جواد و جناب آقا ميرزا نصراللّه و جناب ملّا غلامحسين را اگر اسباب زيارت مهيّا که به کمال روح و ريحان حاضر شوند و مراجعت نمايند و مدّت اقامت در ارض مقدّس نه ٩ روز است در انتهای اين مدّت معاودت نمايند اذن دارند و عليهم البهآء. ع ع
