
 هو اللّه 
ای ياران ديرين و دوستان ثابت مستقيم حضرت اسفنديار
شهد شهادت را در راه پروردگار بکمال مسرّت چشيد
و اللّه يار شد و ياوری کردگار از برای شما طلبيد که در موارد
بلا اصطبار نمائيد و در مخاطر ابتلاء در کمال صبر و قرار
باشيد زيرا آنچه در راه خدا وارد آيد عين عطاست
تلخ شيرين است و زهر انگبين موت حياتست و هلاک
نجات غم سرور است و اندوه مسرّت روح بندگی
آزادگی است و افسردگی افروختگی ذلّت عزّتست
و نقمت عين رحمت پس شما ای ياران انجمن و ياوران
اين عبد ممتحن از ين قربانی شادمانی کنيد و درين
سوگواری کامرانی زيرا روز قربانی عيد مردان است
و دم جانفشانی وقت طرب و شادمانی عنقريب ملاحظه
نمائيد که در قتلگاه از اثر خون آن بزرگوار لاله و ريحان
رويد و سنبل و ضيمران نابت گردد ع‌ع 
