
واشنگطون بواسطه جناب مستر هنن عليه بهاء اللّه الابهی   
ايلينوی اوربانا احبّای الهی و اماء رحمن عليهم و عليهنّ البهاء الابهی   
هُو اللّه
ای احبّاء الهی و اماء رحمان، نامه مفصّل شما بر ثبوت و استقامت
بيان مفصّل بود هر چند در اين ايّام پر امتحان ثبات و استقامت
مشکل بود ولکن احبّای الهی و اماء رحمن الحمد للّه مانند صخره
عظمی ثابت و مستقيم ماندند بلکه بر استقرار افزودند عادت
چنين است و قرار بر اين در يوم امتحان ضعفا بکلّی متزلزل
گردند و منصرف شوند و اقويا که قوّت روح دارند بر قوّت
بيفزايند مس مغشوش در آتش امتحان بکلّی سياه گردد و امّا
طلای خالص رونقش بيفزايد و جلوه بيشتر نمايد جناب مستر
ويل فی الحقيقه شمع روشن است و همچنين قرينه محترمه‌اش
هيچ فکری و ذکری جز خير بشر ندارند و آرزوئی جز هدايت
ناس نخواهند شب و روز بجان و دل ميکوشند و ميجوشند
و ميخروشند تا اين عالم خاک پرتوی از جهان پاک يابد و اين نفوس
مضطربه مظهر ايمان و اطمينان گردند و امّا ملاقات با احبّا و اماء
رحمان البتّه ممکن الحمد للّه راه‌ها باز ميگردد و بابها مفتوح
ميشود و عبور و مرور سهل ميگردد ولی بايد که راحت سفر را
منظور نظر داشته باشند تا زحمتی از برای ايشان حاصل نگردد
امّا حضور من بامريکا اين مشروط برآنست که احبّای الهی
چنان اتّحاد و اتّفاق حاصل نمايند که حکم يک نفس يابند
تا مانند مغناطيس که آهن را جذب مينمايد مرا
بامريکا جذب نمايند و عليکم و عليکنّ البهاء الابهی   حيفا ١٩١٩
