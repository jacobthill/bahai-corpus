 
 هو اللّه 
ای اديب دبستان عرفان و عندليب بوستان ايقان شمع
روشن است و انوار ملکوت ابهی شاهد انجمن نسيم
رياض الهی در هبوبست و شميم غياض رحمانی جاذب
قلوب اشعّه ساطعه منوّر آفاقست و روائح طيّبه معطّر 
مشام هر مشتاق جنود تأييد از ملکوت ابهی در
هجوم است و ملائکه تقديس از جبروت هدی در صعود
و نزول رشحات عنايت از سحاب هدايت متتابعست
و طفحات موهبت از کأس احديّت متواصل الحان
طيور شکور محيّر مدارک و شعور است و اسرار حقائق
حشر و نشور مصوّر يوم ينفخ فی الصور پس باين فضل
و الطاف جمال قدم دل را شاد و خرم نما و آزاد از هر غم و الم
گرد در بحر سرور بی پايان غوطه خور و در فضای
جانفزای روح و ريحان سير و سياحت نما گوشرا
از هر آوازی منع کن و از سروش ملکوت ابهی ندای
حيّ علی الفلاح شنو چشم را از مشاهده لوازم امکانی
ببند و بافق الهی نظر فرما دبستانی در اين بوستان بگشا
و اديب عشق شو و درس حقائق و معانی ده زبانرا
بستايش و نيايش آفتاب جهان آفرينش بگشا و اجسام ميّته
و اجساد مرده را حيات جاودانی بخش دستی از آستين
بر آر و يد بيضائی بنما عصای يقينی بينداز و ماران شبهاترا
محو و نابود کن بحر اوهام را خرق کن و با سپاه عرفان
مرور نما رود خون شکوکرا بسلسبيل هدی تبديل
بخش از صحرای طور وجود نور موهبت حضرت
ابهی آشکار کن و مشتاق مشاهده لمعه نور گرد دقيقه
آرام مگير و لمحه استراحت مجو وقت سيف قاطعست
و فرصت نور ساطع شمع هدايتی بر افروز و پرده غفلت
اهل امکانرا بسوز جمال ابهی از ملکوت غيب
و جبروت لاريب تأييد ميفرمايد و افواج عون و صون
او چون تتابع امواج ميرسد اگر چه ضعيف و ذليل
و حقيريم لکن ملجأ و پناه آستان آن حيّ توانا است
و پشت و متّکا جبل نصر و تأييد ربّ بی‌همتا و البهاء عليک
و علی کلّ ثابت علی ميثاق اللّه ع‌ع 
