
 آلمان احبّای الهی   
هُو اللّه
أيّها المختارون فی ملکوت الأبهی، شکر کنيد ربّ الجنود را
که از آسمان غيب را کباً علی السحاب نزول بعالم ملک فرمود
و از پرتو شمس حقيقت شرق و غرب روشن گشت و ندای
ملکوت بلند شد و مناديان ملکوت بآهنگ ملأ اعلی بشارت
ظهور دادند و عالم وجود باهتزاز آمد و جميع خلق چنانکه حضرت
مسيح ميفرمايد در خواب بودند يعنی يوم ظهور و نزول ربّ
الجنود در خواب غفلت غرق بودند چنانکه در انجيل ميفرمايد
که مجئ من مانند آنست که دزد در خانه است و صاحب‌خانه
خبر ندارد. شما را از ميان خلق انتخاب فرمود و ديده‌ها بنور هدی
باز شد و گوشها بآهنگ ملأ اعلی همراز گشت دلها زنده شد
و جانها حيات جديد يافت و از موهبت کبری بهره و نصيب
گرفت شکر کنيد خدا را که دست موهبت کبری چنان تاج
مرصّعی بر فرق شما نهاد که جواهر زواهرش الی الابد بر قرون
و اعصار ميتابد بشکرانه اين هدايت کبری همّت را بلند کنيد
و مقصد را ارجمند بقوّت ايمان بموجب تعاليم الهی رفتار نمائيد
و اعمال را تطبيق باحکام الهی فرمائيد کلمات مکنونه تلاوت
نمائيد و بمضمون دقّت کنيد و بموجب آن عمل نمائيد الواح
طرازات و کلمات و تجلّيات و اشراقات و بشارات را بامعان نظر
بخوانيد و بموجب آن تعاليم الهيّه قيام نمائيد تا آنکه هر يک شمعی
روشن گرديد و شاهد انجمن شويد و مانند گل گلشن رائحه طيّبه
منتشر نمائيد چون بحر پرجوش و خروش شويد و چون ابر فيض
آسمانی مبذول داريد بآهنگ ملکوت ابهی دمسار گرديد و آتش
جنگ بنشانيد و علم صلح بلند نمائيد وحدت عالم انسانی ترويج
دهيد و دين را وسيله محبّت و موّدت بجميع بشر شمريد و جميع
خلق را اغنام الهی دانيد و خدا را شبان مهربان بشناسيد که جميع
اغنام را می‌پرورد و در چمن و مرغزار رحمت خويش ميچراند و از
چشمه عنايت مينوشاند. اينست سياست الهی، اينست موهبت
رحمانی، اينست وحدت عالم انسانی که از جمله تعاليم الهيست.
باری ابواب موهبت مفتوحست و آيات الهی مشروح نور حقيقت
تابانست و الطاف بی پايان. وقت را غنيمت شمريد بجان بکوشيد
و بخروشيد تا اين جهان ظلمانی نورانی گردد و اين عالم تنگ
و تاريک گشايش يابد و اين گلخن فانی آئينه گلشن باقی شود و اين
عالم جسمانی بهره و نصيب از فيوضات رحمانی يابد بنياد عناد
برافتد و اساس بيگانگی ويران گردد و بنيان يگانگی مرتفع شود
تا شجره مبارکه بر شرق و غرب سايه افکند و در قطب امکان
خيمه وحدة انسان افراخته شود و علم محبّت و الفت در جميع
آفاق موج زند و موج دريای حقيقت اوج گيرد جهان سراسر
جنّت ابهی شود و گل و ريحان موهبت کبری بروياند اينست
وصايای عبدالبهاء از الطاف ربّ الجنود اميدوارم که سبب
نورانيّت و روحانيّت بشر گرديد و قلوب خلق را ارتباط محبّت
بخشيد مردگان قبور نفس و هوی را بقوّه کلمة اللّه زنده کنيد
و کوران بی بصيرت را بانوار شمس حقيقت بينا نمائيد و عليلان
روحانی را شفای رحمانی بخشيد از الطاف عنايات حضرت
مقصود چنين اميدوارم و هميشه بذکر و فکر شما مشغولم
و بربّ الملکوت مناجات مينمايم و گريه و زاری ميکنم تا جميع
اين موهبت را مبذول فرمايد و قلوب را مشروح نمايد و روحها را
وجد و طرب دهد و جذب و وله بخشد. و عليکم البهاء الابهی
ای پروردگار مهربان اين نفوس ندای ملکوت شنيدند
و انوار شمس حقيقت ديدند و در فضای جانفزای
محبّت پريدند عاشقان روی تواند و منجذبان
خوی تو و آرزومند کوی تو و متوجّه بسوی تو و تشنه جوی تو و مشغول
بگفتگوی تو توئی دهنده و بخشنده و مهربان ع‌ع	 ٢٠آب ١٩١٩
