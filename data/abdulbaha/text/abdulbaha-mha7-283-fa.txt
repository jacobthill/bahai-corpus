
                   هُو الأبهی
ای دو بنده الهی و ای امآء آستان ربانی، عبدالبهاء را چنان آرزو
که بهر يک از احبّای الهی و امآء رحمانی فرداً فرداً نامه‌ئی مرقوم
نمايد ولی جمال مبارک شاهد حالست که ابداً فرصت نيست
و اين قضيّه در اين ايّام ممتنع و محال لهذا جمعاً مکتوبی مرقوم
ميشود و مقصد ظهور انعطافات وجدانيّه است و روابط روحانيّه
و اين را جمعاً و تفريقاً بنگارش بيان ممکن  لهذا بيک نامه اکتفا
ميرود و شما نيز بايد قناعت نمائيد  باری در اين ايّام بايد عباد
الرّحمن و امآء يزدان برَوش و سلوکی بين خلق محشور شوند که آيات
هُدی گردند  و بشارات ملأ اعلی شب و روز بکوشند تا از اين جهان
و جهانيان بکلّی منقطع گردند در هوای تقديس پرواز کنند و بآواز
و آهنگ جديد مقامات توحيد بخوانند و بسرايند  الحمدلله منظور
نظر عنايت جمال ابهائيد و ملحوظ عين الطاف حضرت اعلی
هر موهبتی از برای شما مقدّر است  و هر فضلی ممکن و ميسّر بايد
بجان و دل بشتابيد و روح و روان را نثار آن دلبر مهربان کنيد
تا خونبهای خويشرا از آن محبوب دلنشين در اعلی علّيّين بيابيد
              و عليکم و عليکنّ البهآء
                      ع‌ع
