
بادکوبه - احبّای الهی و اماء رحمن عليهم و عليهنّ البهاء الابهی
هُو اللّه
ای عاکفان کوی دوست، ای عاشقان روی دوست 
قفقازيا جميعاً تابع رود ارس است که در قرآن "أصحاب رس" 
تعبير شده جمعی از انبياء در زمان قديم که خبرشان منقطع شده
در آن اقليم مبعوث شدند و عالم انسانيرا بنفحات رحمانی معطّر نمودند 
و همچنين در زمان اخير حضرت اعلی روحی فداه بچهريق
سرگون و در آنجا مسجون گشتند حافظ شيرازی رائحه‌‌ئی 
بمشامش رسيد و اين غزل را گفت
ای صبا گر بگذری بر ساحل رود ارس 
	         بوسه زن بر خاک آن وادی و مشکين کن نفس
و حضرت زردشت نيز مدّتی در آن صفحات سير و حرکت
ميفرمودند و کوه قاف که در احاديث و روايات مذکور همين
قفقاز است و ايرانيانرا اعتقاد چنان که آشيانه سيمرغ است
و لانه عنقاء شرق لهذا اميد چنان است که اين عنقا که شهپر
تقديس در شرق و غرب منتشر نموده و آن امر بديع ربّانيست
در قفقاز لانه و آشيانه نمايد
الحمد للّه احبّای بادکوبه در اين سالهای جنگ با جميع طوائف
آشتی داشتند و بموجب تعاليم الهی بکلّ مهربان و در امر اللّه جوش
و خروشی داشتند و از باده محبّت اللّه سرمست و مدهوش بودند
حال بايد مانند نهنگ بخروشند و تلافی سالهای جنگ نمايند 
و بآهنگ مستانه و ترانه عاشقانه آن اقليم را باهتزاز و حرکت آرند
تا نورانيّت چنان قلوبرا روشن نمايد که اشعّه يگانگی بتابد و ظلمات
بيگانگی زائل گردد و جميع طوائف با يکديگر بياميزند 
و در الفت و محبّت قند و شکر ريزند و شور و ولهی
انگيزند که ممالک مجاوره نيز باهتزاز و حرکت
آيند و عليکم و عليکنّ البهاء الابهی  ٣تموز سنة  ١٩١٩   عبدالبهاء عباس
