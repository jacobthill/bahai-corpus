
                    هُو اللّه
يا امة البهآء،  در مکاتبه اگر چنانچه فتوری حاصل آن
نه از قصور است بلکه از مشاغل موفور و يا آنکه در صحّت
جسم عوارضی حاصل و الّا ابداً گمان منما که آنی فراموش
شوی هميشه بياد توام و از عنايات اسم اعظم اميدم چنين
است که در آن اقليم منشأ تضرّع و ابتهال بافق مبين گردی
سبب ظهور نار محبّت شوی و بقلوب نفحه محبّت اللّه بدمی
اماء رحمانرا جمع کنی و محفل معرفت اللّه بيارائی و هر يک را
نصيحت کنی و وصايای الهی تفهيم نمائی و آداب و رسوم
اهل حقيقت آموزی  باری ياران الهی را تحيّت عبدالبهآء
برسان و بر نشر نفحات اللّه تشويق نما  و بر تبليغ امر اللّه
تحريص کن  زيرا ايّام زندگانی بسر آيد و ناکامی و کامرانی
هر دو نماند  و حيات انسانی بی‌نتيجه گردد ملاحظه نمائيد
که بعضی از نفوس محافظت خويش نمودند و از بيگانه
و خويش مکتوم داشتند لسان بتبليغ نگشودند عاقبت
بی‌ثمر و اثر ماندند  ولی نفوسی ديگر در راه حقّ جانفشانی
نمودند و بهدايت خلق لب گشودند  و بوصايای الهی
عمل نمودند آن نفوس در افق تقديس مانند ستاره
صبحگاهی رخشنده و تابانند  جناب آقا سيّد مهدی
اخوی زاده را تحيّت مشتاقانه برسان و عليک التّحيّة و الثّنآء
                                                  ع‌ع
