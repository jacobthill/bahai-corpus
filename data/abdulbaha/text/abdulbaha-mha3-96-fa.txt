
اسلامبول   
احبّای الهی عليهم بهاء الابهی
هو اللّه
ای روحانيان، ای نورانيان، ظلمات جهل افق عالم را تاريک
نموده و نائره جنگ در دور و نزديک از لشکر اوروپ و امريک
شعله بعنان آسمان زده عاقبت بآسيا و افريک نيز داخل شده 
ارباب نزاع و جدال کلّ فرياد حيّ علی القتال برآورند مگر بهائيان
ترک و تاجيک که آميخته‌اند و آسيا و امريک مانند دو دلبر دست در
آغوش يکديگرند مشام افريک بنفحه الهی در اين ايّام معطّر
و معنبر گشته ای ياران جميع اقوام مهاجم بريکديگر جميع ملل
متلاطم بهمديگر مگر ياران که آهنگ وحدت عالم انسانی را بلند
نمودند و با جميع طوائف مؤانس و مهربان عموم خلقرا اغنام الهی
دانند و حضرت احديّت را شبان مهربان خوانند لهذا از جنگ
دلتنگند و از قتال پر ملال، خلق و خوی فرشته جويند و تأسيس
صرح ممرّد وحدت انسان خواهند، در سبيل حقّ جانفشانند
و در وادی محبّت اللّه سر گشته و بيسر و سامان. ای احبّای الهی، تا بحال
نظر بحکمت کبری تبليغ درآن مدينه ممنوع بود حال بهار تبليغ
با کمال حکمت بايد آن خطّه را زنده نمايد و گل و شکوفه بروياند
غبطه بهشت برين گردد و آئينه عالم علّيين شود پس بکمال
حکمت بکوشيد تا تشنگان را بزلال معانی حيات تازه بخشيد
و محرومانرا محرم اسرار کنيد و بی‌نصيبانرا بهره و نصيب دهيد،
خاک سياه را گل و رياحين برويانيد و مريضانرا شفای حقيقی
بخشيد، کورانرا بينا کنيد و کرانرا شنوا نمائيد و من از ملکوت
ابهی شما را تأييدات نامتناهی طلبم و فيض الهی جويم و قوّه
آسمانی خواهم و اخلاقی ربّانی آرزو دارم و عليکم البهاء الابهی
بهجه عکّا ٢٥ جون سنه ١٩١٩   ع‌ع
