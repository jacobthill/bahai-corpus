
هُو الحقّ القيّوم
إلهی تو بينا و آگاهی که ملجأ و پناهی جز تو نجسته و نجويم و به غير از
سبيل محبّتت راهی نپيموده و نپويم در شبان تيره نوميدی ديده ام
به صبح اميد الطاف بی نهايتت روشن و باز و در سحر گاهی اين جان
و دل پژمرده به ياد جمال و کمالت خرم و دمساز هر قطره ای که به عواطف
رحمانيّتت موفّق بحريست بيکران و هر ذرّه ای که به پرتو عنايتت مُؤيّد
آفتابيست درخشنده و تابان پس ای پاک يزدان من اين بنده
پر شور و شيدا را در پناه خود پناهی ده و بر دوستی خويش در عالم هستی
ثابت و مستقيم بدار و اين مرغ بی پر و بال را در آشيان رحمانی خود و در
شاخسار روحانی خويش مسکن و مأوائی عطا فرما .  ع ع
