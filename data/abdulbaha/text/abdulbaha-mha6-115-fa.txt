
                     هُواللّه
ای بنده جمال ابهی، آنچه مرقوم نموده بودی ملاحظه
گرديد بشارت روح و ريحان احبّا را داده بودی سبب
سرور روحانی گشت که الحمدللّه احبّای خوی  خلق و
خوی روحانی دارند و روی نورانی و قلب رحمانی بجان
جانفشانی خواهند و بقربانی شادمانی جويند از حيات
اين جهان فانی گذشتند و دل بجهان الهی بستند و از
قيود ماسوی اللّه نجات يافتند و حيات ابديّه خواستند
نار محبّت اللّه بايد چنان در صدور شعله زند که از متاع
غرور بيزار کند از خواب غفلت بيدار نمايد و چنان هشيار
نمايد که سلطنت آفاق را محنت بينند و صدر جلال را
مشقّت دانند و صفّ نعال را در سبيل الهی مسَنَد عزّت
شمرند چون باين مقام رسند آزاد شوند و بی نياز گردند
انسان تا باين مقام نرسد از امتحان و افتتان رهائی نيابد
از خدا خواهم که کلّ در اين سبيل مستقيم گردند و در راه
محبّت اللّه عذاب جحيم را جنّت نعيم شمرند اخوان
آقا مشهدی اسمعيل جناب کربلائی محمود و جناب حاجی
محمّد آقا  اذن حضور دارند امّا در موسم حجّ و قصد زيارت
    کعبه نمايند و عليک التّحيّة و الثّنآء     ع ع
