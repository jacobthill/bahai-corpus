
 هو اللّه 
ای دوستان حضرت دوست شمع هدی روشن است
و نور افق اعلی جلوه هر انجمن غمام فيض در ريزش است
و ملکوت غيب پر بخشش سروش در سرود است
و طيور حدائق در نغمه بمزامير آل داود نسيم مشکبار
عنبر نثار است و شميم گلزار روح بخش ابرار با وجود
اين غافلان مرده‌اند و جاهلان خفته و متزلزلان پژمرده 
و منجمدان افسرده چه که خورشيد جلوه در ديده بينايان
کند نه کوران و نغمات داودی اهل سمع را باهتزاز آرد
نه کران و شهد بقا لذّت مذاق اهل ذوق گردد نه مردگان
حال الحمد للّه شما بصری روشن داريد و قلبی گلشن جامی
پر می‌داريد و ساقی گلچهره شاهد انجمن نظر عنايت جمال
قدم و اسم اعظم با شما است و لحظات عين رحمانيّت شامل
حال شما پس بشکرانه اين فضل و بخشش در نشر
نفحاتش کوشيد و از جام پر صفايش بنوشيد چون شمع
بر افروزيد و چون نار موقده در وادی ايمن بسوزيد
و آفاق را روشن نمائيد تا قفقاز آشيان عنقاء مشرق
بقا گردد و تفليس و اهلش انيس و جليس سيمرغ
نفيس شود تا در حدائق حقائقش طيور قدس بنغمه و آواز
آيند و در دشت و کوهسارش آهوان وحدت برفتار
و گشت و گذار و چون آن مرز و بوم بنفحات حضرت
قيّوم زنده گردد جنّت ابهی شود ع‌ع 
