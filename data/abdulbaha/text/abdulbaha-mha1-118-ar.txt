 
 هو اللّه 
ای سرور هوشمندان آنچه بقلم مشکين نگاشتی خوانديم
و بآستان يزدان زبان ستايش گشاديم که پرتو خورشيد
آسمانی چنان درخشيد که در دلهای ياران سپيده اميد دميد
و مژده رسيد که ای ياران ديرين بجوشيد و بخروشيد
و بگوئيد و بشنويد که يزدان سرا پرده پيشينيانرا
بر افراخت و پرچم فارسيانرا بلند نمود و اختر ايرانيانرا
روشن کرد خزان گذشت و دی بسر آمد باد بهار وزيد
و گلشن مشکبار دميد تا اسيران سرور گردند و بينوايان
رهبر هر بی سر و سامان سر و سامان جويد و لانه
ويران ايوان کيوان گردد و کلبه دودمان ديرين بهشت
برين شود و آشيان مرغان اندوهگين گلگشت دلنشين
پس بايد بپاداش اين بخشش خداوند آفرينش کوشش
نمود تا همه ياران در سايه سرا پرده يزدان در آيند
و بزرگواری جهان آسمان رخ بنمايد تا روی زمين آينه
چرخ برين گردد و جهان پستی پرتو جهان بالا گيرد 
ای يزدان پاک اين بنده ديرينرا اندوهگين مخواه شادمانی
آسمانی بخش و فرّ يزدانی بده ستاره روشن نما و گل
گلشن کن سرور آستان نما و افسر جهان بالا بر سر نه
رويش را بدرخشان و گوهرشرا بيفشان جانشرا
مشکبار کن و دلشرا گلزار نما تا بوی خوی خوشش جان
پرور گردد و پرتو رويش افزون از ماه و اختر توئی 
مهربان و توئی بخشنده و توانا ای يار ديرين پرسش چند
نموده بودی پرسش نخست اين بود که چرا آئين پيغمبران
ديگر گون گردد و روش وخشوران مانند بوقلمون
مهتر اسرائيليانرا روشی بود و اختر عيسويانرا تابشی و سرور
تازيانرا فرمايشی و مهر سپهر جهان بالا را آئين و درخششی
گفتار و کردار و آئين و روش و فرمايش هر يک دگرگون
بود اين چه رازيست نهان و پنهان زيرا بايد فرمايش يزدان
بر يک روش باشد تا بخشش آسمان رخ بگشايد انتهی 
بدان که جهان و آنچه در او است هر دم ديگرگون گردد
و در هر نفسی تغيير و تبديل جويد زيرا تغيير و تبديل
و انتقال از لوازم ذاتيّه امکان است و عدم تغيير و تبديل
از خصائص وجوب لهذا اگر عالم کونرا حال بر يک
منوال بود لوازم ضروريّه‌اش نيز يکسان ميگشت 
چون تغيّر و تبدّل مقررّ و ثابت روابط ضروريّه اشرا نيز
انتقال و تحوّل واجب مثل عالم امکان مثل هيکل
انسان است که در طبيعت واحده مداوم نه بلکه
از طبيعتی بطبيعتی ديگر و از مزاجی بمزاج ديگر انتقال نمايد
و عوارض مختلف گردد و امراض متنوّع شود لهذا
پزشک دانا و حکيم حاذق درمانرا تغيير دهد و علاجرا
تبديل نمايد بديده بينا ملاحظه کنيد که انسان در رحم
مادر خونخوار است و در مهد و گهواره شير خوار 
و چون نشو و نما نمايد بر خوان نعمت پروردگار نشيند
و از هر گونه طعام تناول نمايد زمان طفوليّت را حکمی 
و دم شير‌خواريرا رزقی و سنّ بلوغرا اقتضائی و جوانی را
قوّت و قدرتی و ضعف و پيريرا فتور و رخاوتی. در هر
درجه انسانرا اقتضائی و دردشرا درمانی و همچنين
موسم صيف را اقتضائی و فصل خزانرا خصوصيّتی
و موسم دی را برودتی و وقت بهار را نسيم معطّری
و شميم معنبری حکمت کلّيّه اقتضای اين مينمايد که بتغيير
احوال تغيير احکام حاصل گردد و به تبديل امراض
تغيير علاج شود پزشک دانا هيکل انسانرا در هر مرضی
دوائی و در هر دردی درمانی نمايد و اين تغيير و تبديل
عين حکمت است زيرا مقصد اصلی صحّت و عافيت است
و چون علاج را تغيير دهد نادان گويد اين دليل بر نادانی
حکيم است اگر داروی اوّل موافق بود چرا تغيير داد
و اگر ناموافق بود چرا در آغاز تجويز کرد ولی رنجور
دانا اذعان نمايد و بر وجدان بيفزايد و اين را بدان که
آئين يزدانی بر دو قسم است قسمی تعلّق بعالم آب و گل
دارد و قسم ديگر تعلّق بجهان جان و دل اساس آئين
روحانی لم يتغيّر و لم يتبدّل است از آغاز ايجاد تا يوم ميعاد
و تا ابد الاباد بر يک منوال بوده و هست و آن فضائل
عالم انسانی است و آئين حقيقی دائمی سرمدی يزدانی
و روش و فرمايش ابدی خداوند آفرينش است 
و قسمی از آئين تعلّق بجسم دارد آن بمقتضای هر زمانی
و هر موسمی و هر درجه از سنّ تبديل و تغيير يابد و در اين
کور عظيم و دور جديد تفرّعات احکام جسمانی اکثر
ببيت عدل راجع چه که اين کور را امتداد عظيم است
و اين دور را فسحت و وسعت و استمرار سرمدی ابدی
و چون تبدّل و تغيّر از خصائص امکان و لزوم ذاتی اين
جهان است لهذا احکام جزئيّه جسمانی باقتضای وقت
و حال تعيين و ترتيب خواهد يافت امّا اسّ اساس آئين
يزدان را تغيير و تبديلی نبوده و نيست مثلاً خصائل
حميده و فضائل پسنديده و روش پاکان و کردار
 بزرگواران و رفتار نيکوکاران از لوازم آئين يزدان است
اين ابداً تغيير ننموده و نخواهد نمود امّا احکام جسمانی
البتّه باقتضای زمان در هر کوری و دوری تغيير نمايد
شما ببصر انصاف ملاحظه نمائيد در اين عهد و عصر که جهان
جهانی تازه گشته و جسم امکان لطافت و ملاحتی بی‌اندازه
يافته آيا ممکن است که احکام و آئين پيشينيان بتمامه مجری
گردد لا و اللّه و از اين گذشته اگر در ظهور مظاهر
مقدّسه آئين تازه تأسيس نگردد جهان تجديد نشود
و هيکل عالم در قميص تازه جلوه ننمايد . پرسش دوّم 
سؤال از اين نموده بوديد که هر پيغمبريرا از کتب
و صحائف پيغمبران پيشين اطّلاع لازم است يا نه اگر
چنانچه لازم است چرا پيغمبر پسين از کتاب وخشوران
پيشين خبر نداشتند جواب پرسش ثانی پس بدان
که پيغمبران را از کتب و صحف مقصود معانی است نه
الفاظ مراد حقيقت است نه مجاز مادّه است نه صورت
گوهر است نه صدف آن حقيقت معانی کلّيّه که رهبر
پيغمبران است يکی است و آن دستور العمل کلّ لهذا فی 
الحقيقه هر پيغمبری بر اسرار جميع پيغمبران مطّلع ولو
بظاهر کتاب او را نديده و سخن او را نشنيده و آئين
جسمانی او را نسنجيده زيرا روش و سلوک و اسرار
و حقائق و آئين روحانی کلّ يکی است. پرسش سوّم 
در خصوص تجهيز و تکفين نفوس متصاعده الی اللّه سؤال
نموديد که در کتب سماويّه مختلف نازل کدام يک
بهتر است و کدام يک درست و صحيح آئين پسين ناسخ
آئين پيشين است و چون بديده بينا نظر فرمائيد ملاحظه
ميکنيد که چنين است و امّا سؤال چهارم سؤال نموده
بوديد که ارواح بعد از صعود اجسام در چه مقامی قرار
خواهند يافت بدان که روح از حقائق مجرّدة است
و حقيقت مجرّدة مقدّس از زمان و مکان است زيرا
زمان و مکان از لوازم حقائق جسمانيّه و متحيّزه است
و حقيقت مجرّدة را چه زمانی و مکانی جسم و جسمانی نيست
تا از برای او مکانی تعيين کنيم لا مکان است نه امکان
جان است نه تن لطيفه الهيّه است نه کثيفه جسمانيّه 
نور است نه ظلمت جان است نه جسد از عالم يزدانست نه
کيهان مکانش مقدّس از امکنه و مقامش منزّه از مقامات 
بلند است و مرتفع متعالی است و ممتنع کاخ عظمتش را
ايوان کيوان زندانست و قصر مشيد متعاليش را 
چرخ برين اسفل زمين و امّا جسد آلتی است از برای
روح زيرا متحرّک و مرتکب و مکتسب و مسئ و محسن
روح است نه جسد گنهکاری و ستمکاری و خوشخوئی
و نيکوئی منبعث از جان و روانست نه تن ناتوان لهذا
همچنانکه عذاب و عقاب و سرور و اندوه و حزن و طرب 
از احساسات روح است کذلک پاداش و صواب و عقاب
و جزا و مکافات که از نتائج اعمال حاصل راجع بروحست
نه جسد هيچ شمشيری بجهة کشتن بی‌گناهی مؤاخذه
نگردد و هيچ تيری بجهت زخم اسيری معاقبه نشود
چه که آلت است نه فاعل محکوم است نه حاکم مقهور است نه قاهر و البهاء عليک ع‌ع 
