
ای فرع محمود شجره مبارکه نامه اخير را مضمون شهد و شير و کتاب منير بود و دليل تبتّل به ملکوت ربّ جليل. الحمد للّه آن فرع سدره مبارکه در نهايت طراوت و لطافتست و مستفيض از فيوضات رحمانيّت. حضرت افنان جليل رفيع روحی فداه را الحمد للّه در جميع عوالم الهيّه مقامی منيع و حتّی در اين جهان مانند تو يادگار و برگذاری و خليف حليفی و وارث حقيقی لطيفی. اسئل اللّه ان يجعلک سراجه المنير و خلفه الصّالح الباهر ليس له مثيل و نظير. در حقّ ياران رجا به آستان يزدان شد ولی آنان بايد که احتياط را از دست ندهند و به مقدار اندازه معامله نمايند و لا تلقوا بايديکم الی التّهلکه منظور نظر باشد. به کرّات و مرّات مشکلات حاصل شد و به سبب دعا انحلال يافت. اعتدال در جميع اوقات سبب حصول آمالست. وصيّتنامه حضرت فرع مقدّس مبارک من صعد به ربّ العزّة و الجلال الی مرکز الجمال روحی له الفدآء ملاحظه گرديد. فی‌الحقيقه آن سرور ابرار در عبوديّت آستان مقدّس هيچ امری واگذار نفرموده. از جمله اين وصيّتنامه است که فی‌الحقيقه قرائتش چنان در قلوب تأثير می‌نمايد که انسان را به عالم انقطاع آرد. اين وصيّتنامه مبارک و مقدّس است بايد در سجل‌های عالم ثبت شود تا ديگران بياموزند، و چون آن بزرگوار مرا مختار فرموده لهذا اين دو سهم از چهار سهم را که به من واگذار کرده‌اند که به هر نوع بخواهم مجری دارم من اين دو سهم از چهار سهم واردات را در ايّام حيات شما به شما واگذاشتم که در اکمال آن املاک صرف فرمائيد و مازاد علی ذلک را تصرّف فرمائيد. اين اراده قطعيّه عبدالبهاست، در اين خصوص مراجعت بار ديگر جائز نه. رجای آن دارم که مجری داريد، ابداً دم نزنيد. مبلغ پانصد منات از وجه مال‌الاجاره که ارسال نموده بوديد رسيد و انشآءاللّه زمينِ آن ضعيفه روسيّه نيز به دست خواهد آمد و عليک البهآء الأبهی. ع ع
از قبل من نهايت محبّت و مهربانی ابلاغ داريد.
