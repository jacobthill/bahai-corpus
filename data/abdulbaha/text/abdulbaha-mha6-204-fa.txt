
                    هُواللّه
ای يار مهربان،  خدماتت در آستان حضرت بيچون مقرون
بقبول گرديد زيرا بخدمت آزادگان پرداختی و نرد محبّت
باختی و در قلوب شوق و شعف انداختی و هر نفسی که در
مرور از آن حدود و ثغور است لسان ستايش گشايد و
در نهايت ممنونيّت مدح و نيايش کند و اين از فضل حيّ قيّوم
و تأثيرات رحيق مختومست اميدوارم که روز بروز بيشتر
بخدمت پردازی و ياران الهی را بنوازی عبدالبهآء نهايت
اشتياق را بملاقات شما دارد ولی اين ايّام حکمت اقتضا
نمينمايد و ما در جميع الواح مأمور بحکمتيم و نفس خدمت
عين شرفيابيست و بندگی آستان مقدّس فوز بتقبيل درگاه
الهی عبدالبهآء بالنّيابه از شما از بالای برج و بارو رو بسوی
تربت مقدّسه مينمايد و زيارت مينمايد و عليک التّحيّة و الثّنآء    ع ع
