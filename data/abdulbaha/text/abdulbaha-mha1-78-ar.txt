
 هو اللّه 
ای اهل ملکوت ابهی دو ندای فلاح و نجاح از اوج
سعادت عالم انسانی بلند است خفتگان بيدار کند کوران
بينا نمايد غافلان هوشيار فرمايد کران شنوا نمايد گنگان
گويا کند مردگان زنده نمايد يکی ندای مدنيّت
و ترقّيات عالم طبيعت است که تعلّق بجهان ناسوت دارد
و مروّج اساس ترقّيات جسمانيّه و مربّی کمالات صوری
نوع انسان است و آن قوانين و نظامات و علوم و معارف
ما به الترقّی عالم بشر است که منبعث از افکار عاليه و نتائج
عقول سليمه است که بهمّت حکما و فضلای سلف و خلف
در عرصه وجود جلوه نموده است و مرّوج و قوّه
نافذه آن حکومت عادله است و ندای ديگر ندای
جانفزای الهيست و تعاليم مقدّسه روحانی که کافل عزّت
ابدی و سعادت سرمدی و نورانيّت عالم انسانی و ظهور
سنوحات رحمانيّه در عالم بشری و حيات جاودانيست
و اسّ اساس آن تعاليم و وصايای ربّانی و نصايح و انجذابات
وجدانيست که تعلّق بعالم اخلاق دارد و مانند سراج
مشکاة و زجاج حقائق انسانيّه را روشن و منوّر فرمايد
و قوّه نافذه‌اش کلمة اللّه است ولی ترقّيات مدنی
و کمالات جسمانی و فضائل بشری تا منضمّ بکمالات
روحانی و صفات نورانی و اخلاق رحمانی نشود ثمر و نتيجه
نبخشد و سعادت عالم انسانی که مقصود اصلی است
حاصل نگردد زيرا از ترقّيات مدنيّه و تزيين عالم جسمانی
هر چند از جهتی سعادت حاصل و شاهد آمال در نهايت
جمال دلبری نمايد ولی از جهات ديگر خطرهای عظيم
و مصائب شديده و بلايای مبرمه نيز حاصل گردد لهذا
چون نظر در انتظام ممالک و مدن و قری و زينت دلربا 
و لطافت آلاء و نظافت ادوات و سهولت سير و سفر
و توسيع معلومات عالم طبيعت و مخترعات عظيمه
و مشروعات جسيمه و اکتشافات علميّه و فنّيّه نمائی 
گوئی که مدنيّت سبب سعادت و ترقّی عالم بشری است
و چون نظر در اختراعات آلات هلاک جهنّمی و ايجاد
قوای هادمه و اکتشاف ادوات ناريّه که قاطع ريشه
حياتست نمائی واضح و مشهود گردد که مدنيّت با توحّش
تو
م و همعنانست مگر آنکه مدنيّت جسمانيّه مؤيّد 
بهدايت ربّانيّه و سنوحات رحمانيّه و اخلاق الهيّه گردد
و منضمّ بشؤونات روحانی و کمالات ملکوتی و فيوضات
لاهوتی شود. حال ملاحظه ميکنيد که متمدّن و معمورترين
ممالک عالم مخازن موادّ جهنّمی گرديده و اقاليم جهان
لشگرگاه حرب شديد شده و امم عالم ملل مسلّحه
گرديده و دول سالار ميدان جنگ و جدال شده
و عالم انسانی در عذاب شديد افتاده پس بايد اين
مدنيّت و ترقّی جسمانی را منضمّ بهدايت کبری کرد و عالم
ناسوت را جلوه گاه فيوضات ملکوت نمود و ترقّيات
جسمانی را توأم بتجلّيات رحمانی کرد تا عالم انسانی در نهايت
جمال و کمال در عرصه وجود و معرض شهود شاهد انجمن
گردد و در غايت ملاحت و صباحت جلوه نمايد
و سعادت و عزّت ابديّه چهره گشايد الحمد للّه قرون
و اعصار متواليه است که ندای مدنيّت بلند است و عالم
بشری روز بروز تقدّم و ترقّی يافت و معموريّت جهان
بيفزود و کمالات صوری ازدياد جست تا آنکه عالم وجود
انسانی استعداد کلّی برای تعاليم روحانی و ندای الهی
يافت مثلاً طفل رضيع تدرّج در مراتب جسمانی نمود
و نشو و نما کرد تا آنکه جسم بدرجه بلوغ رسيد چون
بدرجه بلوغ رسيد استعداد ظهور کمالات معنويّه
و فضائل عقليّه حاصل نمود و آثار مواهب ادراک و هوش
و دانش ظاهر شد و قوای روحانی جلوه کرد بهمچنين
در عالم امکان نوع انسان ترقّيات جسمانيّه نمود و تدرّج 
در مدارج مدنيّت کرد و بدائع و فضائل و مواهب
بشری را در اکمل صورت حاصل نمود تا آنکه استعداد
ظهور جلوه و کمالات روحانيّه الهيّه حاصل کرد و قابليّت
استماع ندای الهی يافت پس ندای ملکوت بلند شد
و فضائل و کمالات روحانيّه جلوه نمود شمس حقيقت
اشراق کرد انوار صلح اعظم و وحدت عالم انسانی
و عموميّت عالم بشريّت ساطع گشت اميدواريم که
اشراق اين انوار روز بروز شديدتر گردد و اين کمالات
معنويّه جلوه بيشتر کند تا نتيجه کلّيّه عالم انسانی ظهور
و بروز کند و دلبر محبّت اللّه در نهايت ملاحت
و صباحت شاهد انجمن گردد. ای احبّای الهی بدانيد که
سعادت عالم انسانی در وحدت و يگانگی نوع بشر است
و ترقّيات جسمانی و روحانی هر دو مشروط و منوط بالفت
و محبّت عمومی بين افراد انسانی ملاحظه در کائنات ذی
روح نمائيد يعنی حيوان جنبنده و چرنده و پرنده و درنده
که هر نوع درنده ئی از ابناء و افراد جنس و نوع خويش
جدا و بتنهائی زندگانی نمايد و با هم در نهايت ضديّت
و کلفتند و چون بيکديگر رسند فوراً بجنگ و جدال
پردازند و بدرندگی چنگ باز و دندان تيز کنند مانند سباع
ضاريه و گرگان خونخوار که حيوانات مفترسه‌اند که جميع
بتنهائی زندگانی نمايند و تحرّی معيشت خويش کنند
امّا حيوانات خوش سيرت نيک طينت صافی فطرت
از پرنده و چرنده در نهايت محبّت با يکديگر الفت نمايند
و جوق جوق و مجتمعاً زندگانی کنند و با کمال مسرّت
و خوشی و شادمانی و کامرانی وقت بگذرانند مانند طيور
شکور که بدانه ئی چند قناعت کنند و با يکديگر با نهايت
سرور الفت نمايند و در دشت و چمن و کوهسار و دمن
بانواع الحان و آواز پردازند و همچنين حيوان چرنده
مانند اغنام و آهو و نخجير در غايت الفت و همدمی در چمن
و مرغزار بسرور و شادمانی و يگانگی زندگانی نمايند
ولی کلاب و ذئاب و پلنگ و کفتار خونخوار و سائر
حيوانات درنده از يکديگر بيزار و بتنهائی سير و شکار
کنند. حتّی پرنده و چرنده چون بآشيان و مغاره يکديگر
آيند تعرّض و اجتنابی نه بلکه نهايت الفت و مؤانست
مجری دارند بعکس درندگان که هر يک بمغاره و مأوای
ديگری اگر تقرّب جويد بدريدن همديگر پردازند حتّی
اگر يکی از کوی ديگری بگذرد فوراً هجوم نمايد
و اگر ممکن شود معدوم نمايد پس واضح و معلوم شد
که الفت و محبّت در عالم حيوان نيز از نتائج سيرت خوش
و طينت پاک و صافی فطرت است و اختلاف و اجتناب
از خصائص درندگان بيابان است. حضرت کبريا
در انسان چنگ و دندان سباع درنده خلق ننموده بلکه
وجود انسانی باحسن التقويم و بنهايت کمالات وجودی
ترکيب و ترتيب شده لهذا سزاوار کرامت اين خلقت
و برازندگی اين خلعت اين است که بالفت و محبّت نوع
خويش پردازد بلکه بکافّه حيوانات ذی روح بعدل
و انصاف معامله نمايد و همچنين ملاحظه نمائيد که
اسباب رفاهيّت و شادمانی و راحت و کامرانی نوع
انسان الفت و يگانگی است و نزاع و جدال اعظم اسباب
عسرت و ذلّت و اضطراب و ناکامی ولی هزار افسوس
که بشر غافل و ذاهل از اين امور و هر روز بصفت
حيوان وحشی مبعوث و ممسوخ ميشود دمی پلنگ
درنده گردد و وقتی مار و ثعبان جنبنده ولی علوّيّت
انسان در خصائل و فضائل ايست که از خصائص ملائکه
ملأ اعلی است پس چون صفات حسنه و اخلاق فاضله
از انسان صادر شود شخصی است آسمانی و فرشتهايست
ملکوتی و حقيقتی ربّانی و جلوه‌ئی رحمانی و چون
نزاع و جدال و خونخواری نمايد مشابه بارذل حيوان
درنده گردد تا بدرجه‌ئی رسد که اگر گرگ خونخوار
در شبی گوسفندی بدرد او در يک شب صد هزار
اغنام را در ميدان حرب افتاده خاک و آلوده خون نمايد
امّا انسان دو جنبه دارد يکی علوّيّت فطريّه و کمالات عقليّه
و ديگری سفليّت حيوانيّه و نقائص شهوانيّه اگر
در ممالک و قاليم آفاق سير نمائيد از جهتی آثار خراب و دمار
مشاهده کنيد و از جهتی مآثر مدنيّت و عمار ملاحظه
فرمائيد امّا خراب و ويرانی آثار جدال و نزاع
و قتال است ولی عمار و آبادی نتائج انوار فضائل و الفت
و وفاق اگر کسی در صحرای اواسط آسيا سياحت نمايد
ملاحظه کند که چه بسيار مدائن عظيمه معموره مانند
پاريس و لندن مطمور گرديده و از بحر خزر تا نهر
جيحون دشت و صحرا و برّ و بيابان خاليه خاويه تشکيل
نموده مدن مطموره و قرای مخروبه آن صحرا را راه آهن
روسيّه دو روز و دو شب قطع نمايد وقتی آن صحرا
در نهايت مدنيّت و معموريّت و آبادی بود و علوم و معارف
منتشر و فنون و صنايع مشتهر و تجارت و فلاحت
در نهايت کمال و حکومت و سياست محکم و استوار بود
حال اغلب آن ملجأ و پناه طوايف ترکمان و بکلّی جولانگاه
حيوانات وحشی گرديده مدن آن صحرا از قبيل جرجان
و نساء و ابيورد و شهرستان که در سابق بعلوم و معارف
و صنايع و بدايع و ثروت و عظمت و سعادت و فضائل
معروف آفاق شد حال در آن صحرا صدائی و ندائی
جز نعره حيوانات وحشيّه نشنوی و بغير از جولان
گرگان درنده نه‌بينی و اين خرابی و مطموری بسبب
نزاع و جدال و حرب و قتال در ميان ايران و ترکان شد
که در مذهب و مشرب مختلف شدند و از تعصّب مذهبی
رؤوسای بيدين فتوای بر حِلّيّت خون و مال و عرض
يکديگر دادند اين يک نمونه ايست که بيان ميشود پس
چون در جميع عالم سير و سياحت نمائی آنچه معمور است
از آثار الفت و محبّت است و آنچه مطمور است از نتائج
بغض و عداوت با وجود اين عالم بشر متنبّه نشود
و از اين خواب غفلت بيدار نگردد. باز در فکر اختلاف
و نزاع و جدال افتد که صف جنگ بيارايد و در ميدان
جدال و قتال جولان کند و همچنين ملاحظه در کون
و فساد و وجود و عدم نمائيد که هر کائنی از کائنات مرکّب
از اجزاء متنوّعه متعدّده است و وجود هر شیء فرع
ترکيب است يعنی چون بايجاد الهی در بين عناصر بسيطه
ترکيبی واقع گردد از هر ترکيبی کائنی تشکيل شود
جميع موجودات بر اين منوالست و چون در آن ترکيب
اختلال حاصل گردد و تحليل شود و تفريق اجزاء گردد
آن کائن معدوم شود يعنی انعدام هر شیء عبارت
از تحليل و تفريق اجزاست پس هر الفت و ترکيب در بين
عناصر سبب حياتست و اختلاف و تحليل و تفريق سبب
ممات بالجمله تجاذب و توافق اشياء سبب حصول ثمره
و نتائج مستفيده است و تنافر و تخالف اشياء سبب انقلاب
و اضمحلال است از تآلف و تجاذب جميع کائنات ذی حيات
مثل نبات و حيوان و انسان تحقّق يابد و از تخالف
و تنافر انحلال حاصل گردد و اضمحلال رخ بگشايد لهذا
آنچه سبب ائتلاف و تجاذب و اتّحاد بين عموم بشر است
حيات عالم انسانی است و آنچه سبب اختلاف و تنافر
و تباعد است علّت ممات نوع بشر است و چون
بکشت زاری مرور نمائی ملاحظه کنی که زرع و نبات
و گل و رياحين پيوسته است و جمعيّتی تشکيل نموده دليل
بر آنست که آن کشت زار و گلستان بتربيت دهقان کاملی 
انبات شده است و چون پريشان و بی‌ترتيب مشاهده
نمائی دليل بر آنست که از تربيت دهقان ماهر محروم
و گياه تباه و خود روئيست پس واضح شد که الفت
و التيام دليل بر تربيت مربّی حقيقی است و تفرّق
و تشتّت برهان وحشت و محروميّت از تربيت الهی
اگر معترضی اعتراض نمايد که طوائف و امم و شعوب
و ملل عالم را آداب و رسوم و اذواق و طبايع و اخلاق
مختلف و افکار و عقول و آراء متباين با وجود اين چه گونه
وحدت حقيقی جلوه نمايد و اتّحاد تام بين بشر حاصل
گردد. گوئيم اختلاف بدو قسم است يک اختلاف سبب
انعدام است و آن نظير اختلاف ملل متنازعه و شعوب
متبارزه که يکديگر را محو نمايند و خانمانرا براندازند
و راحت و آسايش سلب کنند و خونخواری و درندگی
آغاز نمايند و اختلاف ديگر که عبارت از تنوّع است آن
عين کمال و سبب ظهور موهبت حضرت ذو الجلال 
ملاحظه نمائيد گلهای حدائق هر چند مختلف النوع
و متفاوت اللون و مختلف الصور و الاشکالند ولی چون
از يک آب نوشند و از يک باد نشو و نما نمايند و از حرارت
و ضياء يک شمس پرورش نمايند آن. تنوّع و اختلاف سبب
ازدياد جلوه و رونق يکديگر گردد چون جهت
جامعه که نفوذ کلمة اللّه است حاصل گردد اين اختلاف
آداب و رسوم وعادات و افکار و آراء و طبايع سبب
زينت عالم انسانی گردد و همچنين اين تنوّع و اختلاف
چون تفاوت و تنوّع فطری خلقی اعضاء و اجزای
انسان است که سبب ظهور جمال و کمال است و چون اين
اعضاء و اجزای متنوّعه در تحت نفوذ سلطان روح است
و روح در جميع اعضاء و اجزا سريان دارد و در عروق
و شريان حکمران است اين اختلاف و تنوّع مؤيّد 
ائتلاف و محبّت است و اين کثرت اعظم قوّه وحدت
اگر حديقه‌ئی را گلها و رياحين و شکوفه و ثمار و اوراق
و اغصان و اشجار از يکنوع و يک لون و يک ترکيب و يک
ترتيب باشد بهيچوجه لطافتی و حلاوتی ندارد و لکن
چون از حيثيّت الوان و اوراق و ازهار و اثمار گوناگون
باشد هر يکی سبب تزيين و جلوه سائر الوان گردد
و حديقه انيقه شود و در نهايت لطافت و طراوت
و حلاوت جلوه نمايد و همچنين تفاوت و تنوّع افکار
و اشکال و آراء و طبايع و اخلاق عالم انسانی چون در ظلّ 
قوّه واحده و نفوذ کلمه وحدانيّت باشد در نهايت عظمت
و جمال و علوّيّت و کمال ظاهر و آشکار شود اليوم جز
قوّه کلّيّه کلمة اللّه که محيط بر حقائق اشيا است عقول
و افکار و قلوب و ارواح عالم انسانی را در ظلّ شجره
واحده جمع نتواند اوست نافذ در کلّ اشياء و اوست
محرّک نفوس و اوست ضابط و رابط در عالم انسانی
الحمد للّه اليوم نورانيّت کلمة اللّه بر جميع آفاق اشراق نموده
و از هر فرق و طوائف و ملل و شعوب و قبائل در ظلّ کلمه
وارد و در نهايت ائتلاف مجتمع و متّحد و متّفقند چه بسيار
محافل تشکيل گردد و بملل و طوائف و قبائل مختلفه
تزيين يابد اگر نفسی وارد محفل گردد حيران ماند
گمان کند که اين نفوس از وطن واحد و از ملّت واحده
و طائفه واحده و افکار واحد و اذکار واحد و آراء
واحدند و حال آنکه يکی اهل امريک است و ديگری
از اهالی افريک يکی از آسياست ديگری از اروپا يکی
از هندوستانست و ديگری از ترکستان يکی عرب است
و ديگر تاجيک يکی ايرانی است و ديگری يونانی با وجود
اين در نهايت الفت و يگانگی و محبّت وآزادگی و وحدت
و فرزانگی با هم دمساز و هم آواز و همداستانند و اين
از نفوذ کلمة اللّه است اگر جميع قوای عالم جمع شوند
مقتدر بر تأسيس محفلی از اين محافل نگردند که باين
محبّت و موّدت و انجذاب و اشتعال اقوام مختلفه انجمن
واحد شود و آهنگی در قطب عالم بلند کنند که سبب
دفع نزاع و جدال و ترک جنگ و قتال و صلح عمومی
و الفت و يگانگی عالم انسانی باشد آيا هيچ قدرتی
مقاومت نفوذ کلمة اللّه تواند لا و اللّه برهان واضح
و حجّت بالغ اگر نفسی ديده انصاف باز کند مدهوش
و حيران گردد و انصاف دهد که جميع اقوام و ملل عالم
و طوائف و دول جهان بايد از تعاليم و وصايای بهآءاللّه
مسرور و ممنون و خشنود باشند زيرا اين تعاليم الهيّه
هر درنده ئی را چرنده کند و هر جنبنده ئی را پرنده
نمايد نفوس بشر را ملائکه آسمان نمايد عالم انسانی را
مرکز سنوح رحمانی فرمايد جميع را باطاعت و سکون
و امانت بحکومت مجبور نمايد و اليوم در جميع عالم
دولتی از دول مطمئن و مستريح نه زيرا امنيّت و اعتماد
از بين بشر برخاسته ملوک و مملوک کلّ در معرض
خطرند حزبی که امروز بکمال ديانت و امانت تمکين
از حکومت دارند و با ملّت بصداقت تامّه رفتار ميکنند
اين حزب مظلومند و برهان بر اين آنکه جميع طوائف
در ايران و ترکستان بفکر کم و بيش خويشند و اگر
از حکومتی اطاعتی نمايند يا باميد عطائی و يا خوف
از عقابی است مگر بهائيان که خير خواه و مطيع دول و محبّ
و مهربان بجميع مللند و اين اطاعت و انقياد بنصّ صريح
جمال ابهی فرض و واجب بر کلّ لهذا احبّاء اطاعة
لأمر الحقّ بجميع دول بی‌نهايت صادق و خير‌خواهند
و اگر نفسی بحکومت خلافی نمايد خويش را عند الحقّ
مؤاخذ و مسئول و مستحقّ عقاب داند و مردود و خطا کار
شمرد با وجود اين عجب در اين است که بعضی
از اولياء امور سائر طوائف را خير‌خواه شمرند و بهائيان را
بدخواه سبحان اللّه در اين ايّام اخيره که حرکت
و هيجان عمومی در طهران و جميع بلدان ايران واقع شد
مثبوت و محقّق گرديد که يک نفر بهائی مداخله در اين
امور ننمود و نزديک عموم نرفت و بدين سبب مورد
ملامت بيخردان گرديدند زيرا اطاعت جمال مبارک
نمودند و در امور سياسيّه ابدا مداخله ننمودند و بهيچ
حزبی تقرّب نجستند بحال و صنعت و وظائف خود
مشغول بودند و جميع احبّای الهی شاهد و گواهند
که عبدالبهاء از جميع جهات صادق و خير‌خواه دول و ملل
عالم است علی الخصوص دو دولت عليّه شرقيّه زيرا اين
دو اقليم موطن و محلّ هجرت حضرة بهاءاللّه است و در
جميع رسائل و محررّات ستايش و نعت از دولتين علّيّتين نموده
و از درگاه احديّت طلب تأييد کرده و جمال ابهی روحی
لأحبّائه الفداء در حقّ اعلی حضرت شهرياران دعا فرموده
سبحان اللّه با اين براهين قاطعه هر روز واقعه حاصل شود
و مشکلاتی آشکار گردد ولی ما و احبّای الهی نبايد
در نيّت خالصه و صدق و خير خواهی خويش ادنی فتوری
نمائيم بلکه بايد در نهايت صداقت و امانت بر خلوص
خويش باقی باشيم و بادعيه خيريّه پردازيم ای احبّای
الهی اين ايّام وقت استقامت است و هنگام ثبوت
و رسوخ بر امر الهی شما نبايد نظر بشخص عبدالبهاء
داشته باشيد زيرا عاقبت شما را وداع خواهد نمود
بلکه بايد نظر بکلمة اللّه باشد اگر کلمة اللّه در
ارتفاع است مسرور و مشعوف و ممنون باشيد و لو 
عبد البهاء در زير شمشير و يا در تحت اغلال و زنجير افتد زيرا
اهميّت در هيکل مقدّس امر اللّه است نه در قالب
جسمانی عبدالبهاء ياران الهی بايد بچنان ثبوتی مبعوث
گردند که در هر آنی اگر صد امثال عبدالبهاء هدف
تير بلاء شود ابدا تغيّر و تبدّلی در عزم و نيّت و اشتعال
و انجذاب و اشتغال بخدمت امر اللّه حاصل نگردد
عبدالبهاء بنده آستان جمال مبارک است و مظهر عبوديّت
صرفه محضه درگاه کبرياء ديگر نه شأنی دارد و نه مقامی 
و نه رتبه‌ئی و نه اقتداری. و هذه غايتی القصوی و جنّتی 
المأوی و مسجدی الاقصی و سدرتی المنتهی ظهور کلّی 
مستقلّ بجمال مبارک ابهی و حضرت اعلی مبشّر جمال
مبارک روحی لهما الفداء منتهی شد و تا هزار سال کلّ
من فيض أنواره يقتبسون و من بحر الطافه يغترفون
يا احبّاء اللّه هذا وصيّتی لکم و نصحی عليکم فهنيئاً لمن
وفّقه اللّه علی ما رقم فی هذا الورق الممرّد عن سائر النقوش و عليکم البهاء الأبهی ع‌ع 
