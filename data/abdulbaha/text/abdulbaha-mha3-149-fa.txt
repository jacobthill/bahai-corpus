
جناب زائر ميرزا حبيب اللّه عليه بهاء اللّه الابهی   
هُو اللّه
ای سلاله حضرت خليل الحمدللّه آنچه در الواح مبارک
باسرائيل تبشير فرموده‌اند و در مکاتيب عبدالبهاء نيز تصريح
شده جميع در حيّز تحقّق است بعضی وقوع يافته و بعضی وقوع
خواهد يافت جمال مبارک در الواح مقدّسه تصريح فرموده‌اند
که ايّام ذلّت اسرائيل گذشت ظلّ عنايت شامل گردد 
و اين سلسله روز بروز ترقّی خواهد نمود و از خمودت و مذلّت
هزاران سال خلاصی خواهد يافت ولی مشروط بآنکه بموجب
تعاليم الهيّه روش و رفتار نمايند، از ظلمات تقاليد قديمه نجات
جويند و از کسالت عوائد سابقه رهائی يابند و بآنچه روح اين
عصر و نور اين قرن است تشبّث نمايند، تعديل اخلاق کنند
و در منافع و روابط عموميّه عالم بشر سعی و کوشش نمايند، 
از تعصّبات قديمه و افکار پوسيده و اغراض ملّيه منسلخ گردند 
و جميع بشر را اغنام الهی شمرند و خدا را شبان مهربان دانند. 
امروز روزی است که افکار خصوصيّه چه از افراد و چه از ملّت
سبب نکبت کبری گردد و عاقبت منتهی بخسران مبين شود
آنچه امروز عمومی است الهيست و سببب ترقّی افراد عالم
انسانی و آنچه خصوصی است زيان محض است و خسران صرف.
حال بايد اسرائيل از فکر عليل بگذرد و بعزمی صحيح بامور
عمومی پردازد افکار اسرائيل بايد در نقطه‌ئی استقرار يابد که
منافع عمومی است و سعادت جميع عالم انسانی امروز توفيق
رفيق حزبی است که چون آفتاب بر جميع آفاق پرتو رحمانی افشاند
و بکلّی از تقيّدات شخصی و ملّی که منبعث از وساوس شيطانی است
منسلخ گردد اين است اساس نجاح و فلاح. 
بجميع احبّای الهی از کليمی و فرقانی در همدان تحيّت مشتاقانه
برسان و بگو کليمی و فرقانی اين تعبير ابتر است اميدم
چنان است که اين عنوان بکلّی فراموش شود و کلمه رحمانی
بهائی عنوان هر نفسی گردد تا تفاوت و تباين بکلّی زائل شود
جميع اين طوائف مجاز مانند حديد در کوره حقيقت از آتش محبّت
اللّه آب گردد و در قالب واحد افراغ شود اگر چنين کرده شود
بهائی گفته شود اين عنوانات متعدّده لزوم ندارد عنوان واحد
که شاهد حقيقت و آن کلمه بهائی است کفايت است. 
ای خداوند مهربان، دوستان همدان ياران تواند و خادمان درگاه تو،
ثابت بر پيمانند و نابت در اين گلستان، مشتعلند و منجذب
متضرّعند و مبتهل، مستقيمند و مستديم بر عبوديّت تو ای ربّ کريم.
خدايا اين جمع مبارک را تاج عزّت ابديّه بر سر نه و اين انجمن
انسانی را آيات رحمانی فرما و اين نفوس نفيسه را انيس موهبت
کبری کن و اين اشخاص محترمه را شهير آفاق فرما توئی
بخشنده و دهنده و مهربان و عليک البهاء الابهی
 ١٠ربيع الاوّل  ١٣٣٨ عبدالبهاء عباس
