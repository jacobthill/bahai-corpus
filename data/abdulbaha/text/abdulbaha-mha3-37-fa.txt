
هُو اللّه
ای ثابت بر پيمان، نامه شما رسيد و از مضمون حزن شديد
حاصل گرديد زيرا دلالت بر آن مينمود که احزاب الی الآن
مانند گرگان درنده بجان يکديگر افتاده و بخونريزی و نهب و غارت
مشغول و مألوفند سبحان اللّه انسان که بايد مصدر سنوحات
‌رحمانيّه باشد و سبب الفت و محبّت و اتّحاد و اتّفاق قبائل و شعوب
گردد با وجود اين بکلّی از اين فيض موفور منفور و بخصائل
و رذائل حيوانات وحشيه افتخار نمايد هر که چنگ تيزتر دارد
افتخار بيشتر نمايد و سبب اين نزاع و جدال و مؤسّس اين حرب
و قتال علماء سوءاند که در اين ايّام دو فرقه شدند فرقه‌ئی دولتيان
و فرقه‌ئی ديگر ملّتيان و حال اينکه در نصّ قرآن ميفرمايد "و انّ
هذه أمّتکم أمّة واحدة و أنا ربّکم فاتّقون فتقطّعوا أمرهم بينهم
زبراً کلّ حزب بما لديهم فرحون" باری ما الحمد للّه از اين نزاع
و جدال بيزاريم و از اختلاف و اجتناب در کنار در حقّ کلّ دعا
مينمائيم که ای پروردگار اين احزاب خونخوار را از درندگی بيزار
نما و از خونريزی پشيمان کن، آسمانی فرما، ربّانی کن، رحمانی نما
تا مانند فرشتگان مظاهر فضائل ‌رحمانيّه و مطالع خصائل
ربّانيّه گردند اختلاف بگذارند و ائتلاف بجويند. از جدال
و قتال برهند و الفت و اتّحاد طلبند از ظلمات ضلالت نجات
يابند و بنور هدايت کبری روشن گردند، ای خداوند اين جمع
مستمند را خردمند نما و اين ديوانه‌ها را هوشمند کن اين گرگانرا
آهوان برّ وحدت نما و اين خونخوارانرا خوی فرشتگان بخش
ای پروردگار باستعداد و لياقت معامله مفرما الطاف و عنايت
مبذول دار اگر اين وحوشرا بحال خويش گذاری ذی روحی
از آن اقليم باقی نماند جميع راجع بجحيم گردند و بعذاب اليم افتند
پس بفضل و موهبت خويش اين نادانانرا دانا کن و اين جمع
پريشانرا در ظلّ عنايت مجتمع فرما صلح و صلاح بخش و از سيف
و سلاح بيزار نما آشتی و دوستی و راستی و حقيقت پرستی عنايت
کن توئی مقتدر و توانا و توئی عالم و قادر و بينا. باری جناب
خطّاط خطای اهل آن ديار بيحساب و بيشمار فی الحقيقه اهل تبريز
مستحقّ اين رستخيز بودند زيرا هيکل مبارکرا در آن ميدان
بر دار زدند و هدف هزار گلوله نمودند اين اضطراب و اين
عذاب و اين عقاب از نتائج آن سيّئات است حضرت يحيی بن
زکريا را يهود سر بريدند بعد از چهل سال خداوند طيطوس رومانيرا
بر انگيخت و ارض فلسطين بخون مذبوحان رنگين گرديد 
حال اگر اهل تبريز يکديگر را خونريز شوند تعجّب منمائيد 
اين جزای آن اعمال است ولی با وجود اين دل و جان از اين شورش
و هيجان مستغرق بحر احزان و در نهايت تضرّع و ابتهال 
از حضرت يزدان ميطلبيم که محض فضل اين آتش افروخته را
خاموش نمايد و اين نزاع و قتال را از ميان بردارد مجتهد
ملحد سمّی حسن قتل احبّا را مستحسن شمرد و فتوی داد لهذا
دولتيان از شآمت آن باين ابتلا افتادند و الّا آن منافق جميع ياران
الهی را قتل و غارت مينمود با وجود اين فتوی البتّه انهزام حاصل
شود و مغلوبيّت رخ دهد و اينکه چند نفر از احبّا با وجود اينکه
بی‌طرف و باوفا بودند تصادفاً شهيد شدند نهايت حسرت و حزن
حاصل گرديد و از پيش مناجاتی در حقّ دو نفر از ايشان بدرگاه
احديّت شد و ارسال گرديد حال نيز مناجاتی بجهت جناب آغا
علی محمّد مرقوم ميگردد و ارسال ميشود. شما بايد ياران الهی را
در اين پريشانی تسلّی دهيد و بفضل و موهبت الهی نويد
بخشيد حال اين وقائع تمهيد سبيل است تا راهها هموار گردد
و احزاب متقاتله در قوّت و شدّت فتور يابند و احبّای الهی
ميدان وسيع حاصل کنند و جولانی بدهند و عوام کالانعام تفهيم
شوند و رؤسای ملّت علما و مجتهدين را ملاحظه نمايند که
چگونه بدخو و جنگجو و هادم بنيان و بيدين و ايمانند محض
اوهامی که عزّتی يابند يا مسند خويش محافظه کنند فتوی
بخون مسلمانان دهند بر فرض که حقيقت اين امر در نزد ناس
غير معلوم است با وجود برهان لامع و حجّت ساطع چه که
اکثر ناس غافل و ذاهلند آيا بيدينی اين علما و ظلم و تعدّی اين
سفها و جرأت و جسارت اين بلها نيز مجهول با وجود آنکه مانند
شمس در قطب سماء واضح و هويدا گرديد "فاعتبروا يا أولی
الابصار" در قرآن عظيم ميفرمايد "و ألقينا بينهم العداوة و البغضاء
الی يوم القيامة" پس واضح و مشهود شد که اين قتال و نزاع
و اين جنگ و جدال از نتائج غفلت و ضلال است شما جميع ياران
الهی را از قبل من تحيّت ابدع ابهی با نهايت اشتياق ابلاغ داريد
هر چند از اين وقائع آنان نيز پريشان شدند و بيسر و سامان
گشتند و مورد بلايای ناگهان شدند ولی بالنسبه بديگران
فی الجمله راحت و آسايشی دارند و فراغت و گشايشی جميع
اين وقوعات مبنی بر حکمتی است و نتائج من بعد ظاهر و آشکار
گردد لهذا محزون نباشند،مغموم نگردند، مأيوس ننشينند
بلکه در نهايت فرح و سرور بذکر ربّ غفور مشغول شوند 
و بشکرانه موفور پردازند و بقدر امکان هدايت نفوس
خواهند و بنشر آثار مأنوس گردند. در ايّامی که در اين سجن
اعظم آتش عدوان مشتعل و از هر جهت تضييق حاصل و ستمکاران
متعرّض و هيئت ظالمه خاسره تفتيش در هر ساعتی بوسيله‌ئی
در نهايت ظلم و اعتساف کامل با وجود اين الحمد للّه ما در نهايت
سرور بوديم و غافل از ظلم اهل غرور که الحمد للّه در سبيل
الهی اسيريم و در محبّت حقّ مستحقّ اغلال و زنجير جام بلا
سرشار است و مصائب و بليّات شديد و تعرّض هر وليد يزيد
واضح و پديد تا آنکه غمام عدوان زائل و انوار تأييد جمال ابهی
ساطع و لائح گرديد. حال ياران تبريز نيز بايد شورانگيز گردند
تا جميع شهادت دهند که اين نفوس مقدّسه در بلا صفا يابند و از جفا
بوفا قيام کنند عذاب اليم آنانرا جنّت نعيم است و مصيبت
اعظم موهبت ربّ کريم روز حزن شادمانی کنند و در يوم
فلاکت کامرانی فرمايند
الهی الهی هؤلاء عبادک الاصفياء و احبّاؤک النجباء
و أرقّاؤک النقباء قد وقعوا فی أشدّ مصيبة و بلاء بما وقع
الجدال و القتال بين أهل الضلال فاقتتلوا ذئاب کاسرة و وحوش
ضارية و کلاب خاسرة و سفکوا الدماء و هتکوا و فتکوا بعضهم
بعضاً و ما خافوا الطامّة الکبری و ما اجتنبوا الرزيّة العظمی 
لانّهم حشرات لا يفلحون و ضاريات لا يعقلون قد اقتتلوا
کالوحوش و أصابوا بعضهم برصاص مرشوش و ما تنبّهوا انّ
ذلک عذاب يلقيهم فی الجحيم و يحرمهم من النعيم و يذيقهم العذاب
الاليم ربّ اصلح هؤلاء الخصماء و اسکن طيش هؤلآء الزنماء 
و اجعلهم يرجعون الی الوداد و ينتهون فی الظلم و الفساد و يخافون يوم التناد. 
ربّ ربّ انّ عبدک محمّد علی کان منجذباً الی ملکوتک الجليّ 
و مشتعلاً بنار محبّتک مطّلعاً بالسرّ الخفيّ قد أصابه سهم أهل
الضلال و وقع طريحاً فی ميدان القتال و ما کان له مدخل فی
الجدال بل هو بریء من کلّ نزاع و نزال ولکن عند ما هجم
الخيل فی النهار و الليل و رموا بالرصاص و لات حين مناص عند
ذلک وقع عبدک المنيب علی الارض طريحاً و قتيل ربّ اجعله
بفضلک من الشهداء و ادخله فی زمرة النقباء و اجعله من
أهل الفداء فی سبيلک يا ربّ الاسماء الحسنی ربّ انّه توجّه الی
ملکوت رحمانيّتک و تمسّک بذيل فردانيّتک و تمنّی الدخول فی
جنّة احديّتک فارزقه لقائک و أفض عليه نور بهائک انّک أنت الرحمن الرحيم 
انّک أنت الفضّال الکريم و انّک أنت بعبادک لرؤف لطيف ع‌ع
