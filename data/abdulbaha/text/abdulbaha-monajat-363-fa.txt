
هُو الابهی
ای مهربان يزدان من اين تن را جان بخش و به جانان برسان
و از زندان برهان و به ايوان آسمان در آر جهان خاک تنگ است
به عالم پاک بی رنگ پرواز ده و عالم ترابی ظلمانی است به جهان
نورانی طيران بخش امکان نقص صرف و نيستی محض است از کمال
وجوب مطلق جلوه و فيض بخش پستی را بلندی ده و مستمندی را ارجمندی
عنايت فرما توده غبرا را جنّت اعلی کن و گلشن دلها را حديقه ابهی
فرما بيهوشان را هوشی ده و خفتگان را بيدار نما و غافلان را هوشيار
کن و محرومان را محرم اسرار نما و مجرمان را مظهر غفران کن و مأيوسان
را اميدوار نما قرن عظيمت را به عنايت قديمت مزيّن کن توئی مقتدر و توانا
و توئی عالم و بينا .    ع ع
