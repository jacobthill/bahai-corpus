
شيراز   
هو اللّه
ای بنده الهی، نامه شما وصول يافت و از عدم فرصت جواب
مختصر مرقوم ميگردد از علم نجوم سؤال نموده بودی آنچه
تعلّق برياضيّات دارد آن مقبول و آنچه از پيش منجّمين قديم
تأسيس نموده‌اند و تأثيرات عظيمه در تربيع و تثليت دانسته
و از قران کواکب در مواقع و سير و حرکت در منطقة البروج
و استقامت نجوم و تأثير ساعات و تخصيص اوقات مرقوم نموده‌اند
و در کتب موجوده مذکور عبارت از تصوّرات و افکار
اسلافست و اساس متين غير موجود ولی نفوسی از پيشينيان
بقوّه تبتّل اطّلاع بر بعضی از اسرار کون يافته و از روابط
و تعلّقاتی که در بين موجوداتست اطّلاعی حاصل نموده آنان
مطّلع بر بعضی اسرار خفی که در حقائق اشياست واقف گشتند
و بعضی وقايع آتيه از روابط موجودات استنباط نمودند اين محلّ
انکار نه چنانکه در رساله خال در ذکر نجم بازغ که دلالت
بر ولادت حضرت روح مينمود مرقوم امّا باوهامات مندرجه
در کتب نجوميّه قطعيّاً اعتماد نه و امّا مسأله عطسه وهم صرف است
اين دور مبارک اين اوهام را از ميان برد ذکرش
نيز جائز نه و عليک التّحيّة و الثّناء
