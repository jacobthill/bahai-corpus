                                                             
هو الله
جناب عزيز ياران، حضرت احديّت چون نظر عنايت افکند هر بلائی عطا شود. ملاحظه نما اخوان پرجفا چون از آتش حسد سوختند يوسف کنعان را در بئر عميق انداختند و به ثمن بخس دراهم معدوده فروختند ولی نظر عنايت الهيّه از قعر چاه برون آورد و به اوج ماه رساند. عزيز مصر رحمانی شد و امير اقليم ربّانی. باری نظر عنايت چون شامل گردد هر نقصانی کامل گردد و هر زيانی سود شود. هر زحمتی رحمت گردد هر نقمتی نعمت شود. حمد کن حضرت احديّت را که ملحوظ نظر عنايتی و مشمول الطاف ربّ عزّت. در اين بساط خاطرت عزيز است و در اين انجمن معروف ياران پرتميز. توجّه به جمال قدم نما و لسان به شکرانه گشا تا آنکه مظهر لئن شکرتم لازيدنّکم گردی و البهاء علی اهل البهاء. ع ع
