
هُو اللّه
پروردگارا مهربانا اين جمع محبّان و دوستان تو عاکف کوی تواند و
دلداهء روی تو و آشفتهء راه در جستجوی تو اند پريشانند و دل ريشانند و بی سر و سامانند
رحمی فرما و مرحمتی کن تا در ظلّ سدره رحمانيّت به لحظات عين عنايت منظور گردند و در سايهء جناح موهبت و خيام مرحمت بيارمند تشنگان زلال الطافند بر بحر 
اعظم وارد کن و گمگشتگان باديه اشتياقند به قباب وصلت راه بنما اسير زنجير
حبّ تو اند از هر قيدی آزاد فرما و دليل راه راست رضای تو اند دلالت فرما
تشنه سلسبيل تو اند سيراب کن و خسته تير هجران تو اند به نفحات بشارت وصل
مسرور فرما  حال که جمال نورانی از افق امکانی مستور فرمودی به نسائم رياض
ملکوتت جان احسان کن و فيوضات شفاهيّهء کلماتت را منع فرمودی
فيوضات غيبيّهء روحانيّه را ارزان کن  پاک يزدانا متضرّع به درگاه احديّتند
به فرياد رس و مبتهل به باب  حضرت واحديّتند ملجأ و پناهی ببخش توئی مقتدر 
و مهربان توئی توانا و رحمن .      ع ع
