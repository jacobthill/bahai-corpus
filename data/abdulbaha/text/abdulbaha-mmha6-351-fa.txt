                                                       
... در خصوص مکالمه با نفوس مهمّه مرقوم نموده بوديد. مذاق ايرانيان بکلّی تغيير کرده مشرب دينی نمانده و عاقبت مشارب ناشايسته نيز در ايران تأثير خواهد بخشيد ولی مطمئن باشيد که قوّه امر اللّه عاقبت غالب گردد و امواجی از اين بحر بی‌پايان برخيزد و اين کف‌ها را از دريا به صحرا اندازد و انّ جندنا لهم الغالبون. اينست که در اشراقات به صريح عبارات می‌فرمايد دين نوريست مبين و حصنی است متين از برای حفظ و آسايش اهل عالم. اگر سراج دين مستور ماند هرج و مرج راه يابد. نيّر عدل و انصاف و آفتاب امن و اطمينان از نور باز مانند. هر آگاهی بر آنچه ذکر شد گواهی داده و می‌دهد. ملاحظه نمائيد حزب منحوس در روس چه کردند. ملّت به اين عظمت و سلطنت به اين عزّت را محو و نابود کردند و حال مأيوس شدند. کار به جائی رسيده که نسآء با عفّت و عصمت روس شکايت به دول عظمی جمعيّت امم نمودند که اين قوم بيدين ما را مجبور به تصرّف عمومی می‌نمايند. امير و فقير جميع ذليل شدند. پرده حيا بکلّی دريده و جمهور به درندگی رسيده. ملاحظه نمائيد که قلم اعلی سی سال پيش از اين قضيّه تحذير فرموده. انّ جندنا لهم الغالبون. عاقبت خائب و خاسر گردند و مجبور به اتّباع اوامر شوند. در ايران حال بدايت بی‌تقيّديست و آغاز ضعف دين. اگر به قوّه تعاليم الهيّه جلوگيری نشود عاقبت هرج و مرج و پريشانيست و ذلّت و نحوست ابدی. سبحان اللّه بر فرض محال که مظاهر مقدّسه در قرون اولی معروف نبودند و حقيقتشان غيرمکشوف امّا در اين دور رحمانی و عصر ربّانی علوّيّت و نورانيّت و حقيقت و بزرگواری امر الهی مانند آفتاب در جميع اقاليم عالم ظاهر و آشکار. جمهور عقلا خود شهادت می‌دهند که اين تعاليم الهيّه روح اين عصر است و نور اين قرن. عالم انسانی جز به ترويج اين تعاليم راحت و آسايش نيابد و حسن انتظام نجويد. عبدالبهآء در جميع معابد و مجامع و محافل غرب نعره‌زنان نشر تعاليم الهی نمود. نفسی مقتدر بر اعتراض نشد، شخصی نکته‌ای نگرفت. کلّ استماع نمودند و به تصفيق شديد به کمال تعظيم تحسين نمودند. نفسی پيدا نشد که بگويد ان هذا الّا اساطير الأوّلين. حتّی در مجمع زنادقه نطقی مفصّل القآء شد کلّ تحسين نمودند و در جرائد امريکا منتشر شد و همچنين در اکسفورد لندن نطقی القآء گرديد و همچنين در مدرسه کلّيّه کاليفورنيا در سانفرانسيسکو از تعاليم الهی نبذه‌ای بيان شد کلّ تحسين نمودند ولکن ايرانيان هنوز در خوابند. سبحان اللّه چنين موهبتی در ايران ظاهر و چنين تاج مرصّعی بر سر ايران گذاشته شده ولکن هزار افسوس که قدر نمی‌دانند و حال به ضعف دين نيز مبتلا گشته‌اند. خدا عاقبت را خير گرداند. سبحان اللّه جميع حوادث آتيه در الواح سابقه به صريح عبارت بعضی پنجاه سال پيش بعضی سی سال پيش واضحاً مشهوداً نازل گشته و جميع تحقّق يافته باز ايرانيان غافل و جمال قديم جلّ اسمه الأعظم اين امر عظيم را در زير زنجير بلند نمود و اين عَلَم نمايان را ميان زندان برافراخت و چنين ولوله‌ای در عالم انداخت باز ايرانيان غافلند. شرق در انظار اهل غرب از اقوام متوحّشه محسوب و جنس بی فصل محسوب و ذليل و منفور. حال قوّه اسم اعظم چنان در رگ و ريشه عالم غرب تأثير کرده که در جميع اقاليم عالم جمعی ايرانيان را می‌پرستند. با وجود ظهور اين قوّه عظمی باز ايرانيان غافلند و در بی‌قيدی منهمک، فاعتبروا يا اولی الأبصار من لم يجعل اللّه له نوراً فما له من نور. باری اميدواريم که احبّای الهی بر سبيل هدی مستقيم و در آستان جمال قديم معتکف و مقيم باشند...
