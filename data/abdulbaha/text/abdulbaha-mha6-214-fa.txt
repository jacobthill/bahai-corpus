
                    هُواللّه
مکاتيب متعدّده از شما رسيد که سروران کامکار اوليای
امور در خصوصی امری ميفرمايند و امر ربّانيّه در اينخصوص
چگونه است از عبدالبهآء استفسار مينمائيد و حال آنکه
بنصّ قاطع الهی در امور سياسيّه ابداً ما مداخله نداريم
لهذا جواب اين سؤال خارج از وظيفه و تکليف اين آوارگانست
اين مسئله تعلّق بعالم سياسی دارد و راجع بحکومت اعليحضرت
شهرياری بر ما در جميع امور متعلّقه بحکومت عادله پادشاهی
اطاعتست و انقياد و تمکين است و اذعان ابداً چنين
امور را از اين آواره سؤال ننمائيد زيرا خارج از تکليف
منست امريست مابين تبعه صادقه و متبوع مفخّم. اين زندانيرا
چه مدخلی در امور سياسی و اين آواره چه کاره. اعليحضرت
راعی عادل شهريار باذل مصلحت رعيّت خويش داند
و رعايای صادقه در ظلّ اطاعت تاجداری راحت و سعادت
خويش جويند بر ماست پند و نصيحت نوع انسان و تربيت
جاهلان و هدايت گمراهان اگر چنانچه در مسئله‌‌‌ئی از مسائل 
الهيّه شک و شبهه‌‌‌ئی واقع از اين اسير زندان فحص و استفسار 
نمائيد امّا مسائل سياسيّه مرجع محترم مخصوص دارد و مرکز 
افخم منصوص و آن حکومت عادله  اعليحضرت پادشاه داد پرور 
است و السّلام و عليک التّحيّة و الثّنآء    ع ع
