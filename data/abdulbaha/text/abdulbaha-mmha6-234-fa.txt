                                                             
... خطّه بطحا وادی غير ذی زرع و سنگلاخ بود چنانچه نصّ قرآن است. از لسان حضرت ابراهيم می‌فرمايد ربّ انّی اسکنت من ذرّيّتی بواد غير ذی زرع. ريگستان بی آب و گياه و کوهستان سنگ سياه بود با وجود اين چون موطن رسول اللّه شد قبله آفاق گشت. ملاحظه کنيد که خاک به سبب آن انتساب مطاف اولوا الألباب شد. حال اقليم نور موطن مکلّم طور است ديگر ملاحظه کنيد که در ممرّ اعصار و دهور چه جلوه پرشکوه خواهد کرد. آشيان طيور ملکوت گردد و بيشه شيران ربّ غفور، مطاف مقرّبين شود و پناه ملائکه عالين گردد زيرا شعله طور در اقليم نور تجلّی کرد و نيّر اعظم از آن افق مبين طلوع نمود...
