
هُو اللّه
ای کنيز عزيز الهی، نامه شما رسيد از گلشن معانی رائحه
معطّری استشمام گرديد در پاريس بايد چنان تنزيه و تقديس ظاهر
نمود که نفوس را از آلايش هوی و هوس بکلّی پاک و مطهّر کرد
زيرا در آن مدينه نفوس در نهايت غفلت و منهمک در شهوات
نفس اگر قوّه ملکوتيّه ظاهر گردد البتّه نفوذ عظيم کند
و آن نفوس را بنفثات روح القدس زنده نمايد البتّه بجان بکوشيد
که نفوس ميّته را زنده نمائيد و کوران را بينا کنيد و کران را
شنوا نمائيد. مرقوم نموده بودی که افکار فيلسوفی را چگونه
تطبيق بافکار ديانتی نمائيم بدانکه ناسوت آئينه ملکوتست
و هر يک با يکديگر تطبيق تامّ دارد آراء صائبه ناسوتيّه که
از نتائج افکار فلسفه حقيقيّه است مطابق آثار ملکوتيّه است
و بهيچوجه من الوجوه اختلافی در ميان نيست زيرا حقيقت
اشيا در خزائن ملکوتست چون جلوه بعالم ناسوت نمايد اعيان
و حقايق کائنات تحقّق يابد اگر چنانچه آراء فلسفيّه مطابق آثار
ملکوتيّه نباشد يقين است که عين خطاست زيرا بعد از قرون
و اعصار بتدقيق و تحقيق فلاسفه واضح و مشهود شد که بيان
صريح ملکوتی صحيح و آراء فلسفه سقيم بوده چنانکه وقتی
که قرآن نازل شد بعضی از آيات قرآنيّه مخالف آراء فلسفيّه بود
مثل حرکت ارض و سائر کواکب بتمامها و حرکت محوريّه شمس
که صريح قرآنست فلاسفه آنزمان اين بيانرا مخالف آراء فلسفيّه
دانستند زيرا در آن زمان قواعد بطلميوسيّه در علوم رياضيّه مسلّم
جميع آفاق بود و نصّ صريح قرآن مخالف آن. بعد از قرون و اعصار
که فلاسفه رياضيون تحقيق و تدقيق نمودند و آلات رصديّه
ايجاد کردند و بواسطه آن آلات اکتشاف حالات و حرکات
سيّارات نمودند واضح و مشهود شد که صريح قرآن حقيقت واقع
است و آراء فلسفيّه آنزمان جميع باطل زيرا اساس قواعد بطلميوسيّه
در علوم رياضيّه سکون ارض است و حرکت شمس و قرآن تصريح
بحرکت ارض مينمايد و شمس را حرکت محوريّه بيان ميفرمايد
اگر چنانچه از لسان عربی بهره‌ئی داشتی آيات قرآنيّه را مينوشتم
ولکن چون لسان عربی ندانی لهذا مضمون آيات را بيان کردم
و امّا سيّارات متعدّده و مسافات ما بين آنان که اليوم رياضيين
اوروپا آنرا تأويل بعالمی که نفس در او زنده است مينمايند اين
تصوّر صرف است نه تحقّق زيرا جميع سيّارات نامتناهيه عوالم
جسمانيّه‌اند و عالميکه روح در آن باقی آن جهان روحانيست و عالم
ملکوتست که باقی و ابديست زيرا جميع اجسام نورانيّه که در اين
اوج نامتناهی موجود کلّ مرکّب از عناصر است و هر ترکيبی را
تحليلی در عقب است لهذا از ابديّت محروم ولکن حيّز ملکوت
چون مجرّد و مقدّس از ترکيب است لهذا باقی و بر قرار 
و امّا قضيّه حادثه موت بدانکه روح انسانی مقدّس و مجرّد است
و منزّه از دخول و خروج زيرا دخول و خروج و حلول و صعود
و نزول و امتزاج از خصائص اجسام است نه ارواح لهذا روح
انسانی دخول در قالب جسمانی ننمايد بلکه تعلّق باين جسد دارد
و موت عبارت از انقطاع آن تعلّق است مثلش آئينه و آفتابست
آفتاب در آئينه دخول و خروجی ندارد و حلولی ننمايد ولی تعلّق
باين آئينه دارد و در او جلوه نمايد چون تعلّق منقطع گردد آئينه
از روشنی و لطافت و جلوه باز ماند لهذا تعبير خروج روح
از جسد تعبير مجازيست نه حقيقی و اين تعلّق شايد بتدريج
منقطع گردد و شايد فوری باشد و امّا کولور کريانس مکتوبی
باو مرقوم شد در جوف است برسانيد و از خدا
اميدوارم که سبب شوی که در شهر پاريس نور تقديس جلوه نمايد
و عليک البهاء الابهی	ع‌ع   
