                                       
هو الله
ای بنده صادق جمال ابهی افلاطون شهير طبيب جسمانی بود و شخصی انسانی ولی چون به همّتی عظيمه قيام نمود مقبول آفاق گشت و مشهور در عالم اخلاق. حال تو در ظلّ الطاف ربّ الميثاقی، طبّ جسمانی خوب تحصيل نمودی لهذا بکوش تا در طبابت روحانی نيز مهارت تامّه يابی. اگر به اين مقام موفّق شوی از افلاطون درگذری و بيشتر مشهور آفاق گردی زيرا در تو دو موهبت جمع گردد و به تأييد ربّ الجنود موفّق شوی. احبّای عواشق را از قبل من تحيّت برسان تا مانند شواهق جبال ثابت و راسخ مانند و به ترويج محبّة اللّه پردازند. علی‌الخصوص خليل جليل را نهايت محبّت و مهربانی از قبل من ابلاغ دار و همچنين در بعقوبه جواد ماطر را که يار شاطر است و آيتی باهر و در هويدر شارود ودود را به عنايت ربّ ودود در ملکوت وجود بشارت ده و همچنين جناب مصطفی عرب را که از سابقين است السّابقون السّابقون اولئک هم المقرّبون او را به تحيّت ابدع ابهی سرفراز کن و از قبل من بنواز و نهايت محبّت ابلاغ دار و جميع را تأکيد نما که بايد در ثبوت بر ميثاق چنان محکم باشند که تأثير به آفاق کند زيرا امتحانات در اين ايّام شديد است و ثابت قليل ولی اميدم چنانست که احبّای عراق جنود حصن حصين باشند و سهام شبهات را درعی متين شوند و عليکم البهآء الأبهی. عبدالبهاء عباس ١١ اکتوبر ١٩١٩.
