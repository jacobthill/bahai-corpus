 
هُو الابهی
ای يزدان مهربان من ای جانِ من ای جانان من
تو آگهی بر آشکار و پنهان من اين ياران سر مست باده پيمانند
و پيمانه به دست بزم کيهان اختران آسمان مهر تو اند و چراغان
نور افشان سپهر تو و مرغان چمنستان بهشت تو اين اختران را
درخشان کن و اين چراغان را رخشنده به نور بی پايان اين مرغان
را گلبانگ پهلوی بياموز و اين پرندگان را پرندگی در آسمان
آزادگی شب و روز بياد روی تو اند و آشفتهء موی تو و شيفته
خوی تو و مدهوش بوی تو و سر گشتهء کوی تو سپاس ترا ستايش
ترا نيايش ترا که آفرينش را به پرتو بخشش آراستی و جايگاه راستان 
را در جهان بالا خواستی .    ع ع
