                                                               
ای طالبان حقيقت از الطاف الهی می‌خواهم که مطلب هر يک از شما که مبنی بر نيّت صادقه است در درگاه احديّت مقرون به اجابت گردد اينست راز و نياز من ولی از سنن الهيّه است که مطلوب بايد طالب را امتحان نمايد نه طالب مطلوب را زيرا مطلوب ثقل اعظمست البتّه ترازوی فکر طالب تحمّل ننمايد و متلاشی گردد. در قرآن ملاحظه نمائيد صريحاً در آيات متعدّده مذکور است الم ا حسب النّاس ان يترکوا ان يقولوا آمنّا و هم لا يفتنون، ا لم يروا انّهم يفتنون فی کلّ عام مرّة او مرّتين و همچنين در احاديث و اخبار وارد. حتّی در کتاب مثنوی منظوم که شخصی به امير مؤمنان روحی له الفدآء عرض کرد و سؤال نمود آيا به حفظ الهی مؤمن و مطمئنّی فرمود يقين دارم. بعد عرض کرد که خود را از فراز بام به نشيب انداز زيرا خدا حافظ است. فرمود عبد را لايق و سزاوار نه که خدای خويش را امتحان نمايد بلکه خدا را سزاوار که بنده خويش را آزمايش کند. با وجود اين من عجز و نياز کنم که آرزوی هر يک از شما که مبنی بر نيّت صادقه است به عون حقّ ميسّر گردد و حاجت روا شود، انّ اللّه غنيّ عن العالمين. حيفا ١٧ شوّال ١٣٣٩.
