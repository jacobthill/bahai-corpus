
                     هُو اللّه
يا امآء الرحمن،  از قرار مسموع محفلی آراستيد و بخدمت آستان
مقدّس برخاستيد  طوبی ثمّ طوبی که در عصر ربّ بذکر حقّ پرداختيد
و در اين ميدان بجان و دل شتافتيد تا بمنزل مقصود رسيديد
و بسرّ وجود پی برديد وجمال موعود يافتيد و حقيقت شهود
ادراک نموديد پرتو انوار شمس حقيقت فائض و الطاف جمال
مبارک شامل حال مؤمنات و موقنات در هر دمی موهبتی جلوه
نمايد امآء رحمن بايد فرصت اين ايّام را غنيمت شمرند و هر يک
جهدی نمايد تا بدرگاه ربّ اله تقرّب جويد و استفاضه فيض
از مبدء وجود کند حالتی پيدا کند و بقوّتی مؤيّد گردد که هر شخص
ذليل را بمجرّد القآء کلمه نفس عزيز کند و محروم را محرم لاهوت نمايد
و مأيوس را اميدوار نمايد و بی‌نصيب را از موهبت کبری بهره
و نصيب دهد و جاهل نابينا را دانا و بينا کند و غافل کاهل را
بيدار و هوشيار نمايد  اينست صفت امآء رحمن اينست شيم
کنيزان درگاه کبريا  ای ورقات موقنات در صفحات اروپا و
امريکا امآء رحمن گوی سبقت و پيشی را از ميدان رجال ربوده‌اند
و در تبليغ و نشر نفحات اللّه يد بيضا نموده‌اند عنقريب مانند
طيور ملأ اعلی در اطراف و اکناف دنيا بپرواز آيند و هر نفسی را
هدايت کنند و محرم راز گردانند  شماها که ورقات مبارکه شرقيد
بايد بيش از آنان شعله زنيد و بنشر نفحات اللّه پردازيد و ترتيل
آيات اللّه کنيد  پس تا توانيد بنصايح و وصايای جمال مبارک
قيام نمائيد تا جميع آرزوها ميسّر گردد و آن جويبار و چمن گلشن
     احديّت شود  و عليکم و عليکنّ البهآء الابهی  ع‌ع
