                                                               
هو الله
ای احبّای الهی حمد خدا را که در بحبوحه انقلاب و اضطراب و اين حرب شديد ياران ثابت و راسخ بر عهد و پيمان ماندند قصوری و فتوری نيافتند بلکه همّت موفور مبذول داشتند. حال که اين طوفان ساکن شد البتّه بيش از پيش به وجد و طرب آيند و به جانفشانی قيام نمايند. ملاحظه می‌نمائيد که در مزرعه امکان هر تخمی بيفشانی عاقبت پشيمان گردی نتيجه نبخشد ثمر ندهد امّا اگر تخم هدايت در مزرعه حقيقت افشانده گردد برکت اکبر ظاهر و آشکار شود و مظهر آيه مبارکه کحبّة انبتت سبع سنابل فی کلّ سنبلة مأة جلدة و اللّه يضاعف لمن يشآء ظاهر و آشکار گردد. ملاحظه نمائيد که جميع من علی الأرض هر يک دهقانی و بزرافشانيست ولی کدام يک از اينها خرمنی اندوخت و ثمره جاودانی يافت. نهايت اينست که نهالی نشاند و حيات خويش را وقف آن نمود تا جان به لب آمد و ايّامی چند آن شجر ثمر داد پس از آن چوب و حطب گشت مگر دهقان الهی که آنچه کِشت ثمر برداشت و خرمن‌های جاودانی تشکيل نمود. پس بايد بکلّی همّت را به تخم‌افشانی در مزرعه حقيقت مبذول داشت هذا ما ينفعکم فی الدّنيا و الآخرة. از اين انقلابات حربيّه در ميان خلق استعدادی عجيب حاصل. تعاليم الهيّه روح اين عصر است و آذان مستعدّ استماع که بلکه انشآءاللّه وحدت عالم انسانی در قطب آفاق خيمه زند و اين تعصّبات دينی و مذهبی و تعصّبات جنسی حتّی تعصّبات وطنی از ميان برخيزد. خلق مانند اغنام الهی گردد و خدا شبان مهربان اين اغنام. با يکديگر الفت گيرند بيگانگی نماند و يگانگی رخ بگشايد.
باری ای احبّای الهی صور اسرافيل گرديد و روح حيات در جسم امکان بدميد و با يکديگر در نهايت محبّت و الفت باشيد بلکه جان فدای يکديگر نمائيد و اگر از نفسی قصوری حاصل شد به صفح و سماحت معامله نمائيد. نهايت آن باشد که در مقام نصيحت به کمال محويّت چند کلمه‌ای ذکر کنيد و آن نصيحت از روح و ريحان خارج نباشد و عليکم البهآء الأبهی.  ٢٥ آذار ١٩١٩.
چون جناب آقا ميرزا محمود ممرّ معاش دائمی ندارند و عزّاً لامر اللّه مبلّغين بايد مستغنی از مخارج ضروری باشند تا به کمال استغنا حرکت نمايند لهذا از حقوق ماهی شصت ٦٠ روپيه به ايشان تقديم نمايند و عليکم البهآء الأبهی. عبدالبهاء عباس
