
هو الله
ای قرينه آن جوهر وجود آن باز سپيد اوج ملکوت هرچند به لانه و آشيانه عزّت عروج فرمود ولی بازی که مظهر هب لی من لدنک وليّاً يرثنی و يرث من آل داود يادگار گذاشت که شکارافکن و پرپرواز و تيز چنگ و منقار است. پس شکر کن که در کاشانه اين دار دنيا نيز تنها نمانده‌ای و آن عقاب سماء و عنقاء ملکوت ابهی از افق غيب نداء می‌نمايد که ای ضجيع، بحر موهبت پرموج است و بشائر عنايت خاصّه الهيّه از اوج عزّت قديمه متتابع و پرتو مواهب شامل کلّ آن خانمان و دودمان. ع ع
