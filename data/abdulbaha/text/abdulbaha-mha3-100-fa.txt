
عشق آباد   
هو اللّه
ای منادی پيمان، نامه‌ئی که بتاريخ ٢٣ ربيع الآخر سنه ١٣٣٧
بافنان آقا ميرزا محسن مرقوم نموده بودی ملاحظه گرديد و همچنين
نامه‌ئی که بخود من نگاشته بودی فی الحقيقه در اين سنين خمس
شداد بنهايت مشقّت و زحمت و اضطهاد افتاديد محن و آلام
شديد بود و بلايا و رزايا از هر طرف محيط ولکن الحمد للّه که
آن حبيب صبور و وقور و شکور بودند جانفشانی نمودند و از
فدائيان حضرت رحمانی بودند و البتّه اين صبر و قرار را نتائج
عظيمه و پايدار خواهد بود "و ان يمسسک اللّه بضرّ فلا کاشف له
الّا هو" "و سنيسّره لليسری" 
کتاب مرسل رسيد در خصوص آن چندی پيش مکتوب
مفصّل بهر يک از شما و جناب آقا سيّد مهدی مرقوم گرديد هر دو
مکتوب بسيار مفصّل بود نسخه ثانی ارسال ميگردد کتب
حال در عشق آباد باشد تا خبری ثانی از اينجا برسد از هرج و مرج
بلشفيکی مرقوم نموده بوديد نصوص مبارکه تحقّق يافت که
بی دينی سبب هرج و مرج گردد و انتظام حال بکلّی بهم خورد
مراجعت باشراقات نمائيد الحمد للّه که مدينه عشق از اين گروه
و سطوت حزب مکروه محفوظ و مصون ماند احبّای الهی بايد
ملاحظه نمايند که در اين طوفان عظيم و اضطراب شديد که جميع
ملل عالم بنهايت آلام و محن افتادند کرورها از خاندان محترم و دودمان
مکرّم هدف رصاص و معرض شمشير گشتند نفوس تلف
شدند بنيانهای عظيم برافتاد جوانان در خاک و خون غلطيدند
و پدران مهربان گريستند و مادران عزيز جامه دريدند و اطفال
معصوم بی کس و يتيم گرديدند شهرها ويران گرديد، قريه‌ها قاعاً
صفصفاً شد، فرياد و فغان از جميع جهان برخاست خسران و زيان
توانگران را از پا برانداخت با وجود اين اضطراب و انقلاب
احبّای الهی در هر نقطه‌ئی محفوظ و مصون ماندند و اين محفوظی
و مصونی نتيجهء تعاليم جمال مبارک بود والّا در سائر امور با جميع
طوائف همعنان بلکه در تدابير آنان بيشتر و پيشتر بودند پس
واضح و مشهود است که در صون حمايت وصايا و نصائح حضرت
بيچون کلّ محروس و مصون ماندند پس بايد ما بآن تعاليم متمسّک
و متحرّک گرديم و مقدار شعره‌ئی تجاوز ننمائيم و از اعتدال
حقيقی نگذريم و طريق اعتساف نپوئيم زيرا بعضی از احبّا اندکی
تجاوز نمودند و نتائج سوء واضح و مشهود شد جميع ياران الهی
علی الخصوص نفوس مخلصين را از قبل عبدالبهاء تحيّت
مشتاقانه برسان و عليک البهاء الابهی عکّا ٨ رمضان ١٣٣٧  ع‌ع   
