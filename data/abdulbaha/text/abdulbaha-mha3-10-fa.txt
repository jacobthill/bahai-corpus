
 لوح دوم
که بافتخار احبّا و اماء رحمن ١٦ ايالت جنوبی ايالات متّحده
صبح روز شنبه ٣ فبراير سنة ١٩١٧ در بالاخانه
اسماعيل آقا در بيت مبارک حيفا از فم مرکز ميثاق صادر گشت
 احبّا و اماء رحمن در شانزده ايالت جنوبی ايالات متّحده امريکا،
دلاور، ماريلند، ويرجينيا، وست ويرجينيا، نرت کارلاينا
سوت کارلاينا، جورجيا، فلوريدا، الاباما، ميسيسيپی، تنسی
کانتاکی، لويئزييانا، ارکانسا، اکلاهما
تکساس عليهم و عليهنّ التّحيّة و الثّناء
هُو اللّه
ای نفوس مبارکه محترمه، فلاسفه قرون اولی و علماء قرون
وسطی و فلاسفه قرون اخيره جميع برآنند که بهترين اقاليم منطقه
معتدله است زيرا عقول و افکار در نهايت کمال است و استعداد
و قابليّت مدنيّت در غايت قوّت چون بدقّت نظر در تاريخ نمائيد
واضح شود که مشاهير رجال اکثر از منطقه معتدله جلوه نموده
و اقلّ قليلی از منطقه بارده و منطقه حارّه‌اند. 
حال اين شانزده ايالت از ولايات متّحده در نهايت
اعتدال است و کمالات عالم طبيعت بنهايت حلاوت در اين اقاليم
تجلّی نموده چه که اعتدال هوا و لطافت مناظر و حلاوت اقليم
حکمی عظيم در عالم عقول و افکار دارد چنانچه تجربه شده است
حتّی مظاهر مقدّسه الهيّه مزاجی در نهايت اعتدال داشته‌اند
و صحّت و سلامتی بی‌منتهی و بنيه در نهايت قوّت و قوی
در غايت کمال و حواسّ ظاهره و باطنه فوق العاده شديد حال
اين شانزده اقاليم بحسب ايالات مجاوره در غايت اعتدال است
البتّه بايد تعاليم الهی در آن جلوه ديگر کند و نفثات روح القدس
تأثيری عظيم نمايد و حرارت شمس حقيقت شديد بتابد دريای
محبّت اللّه موجی عظيم زند نسائم گلشن حقائق و معانی بنهايت
سرعت وزد و نفحات قدس بزودی انتشار يابد 
الحمد للّه فيوضات الهی نامتناهی و آهنگ تعاليم ربّانی در نهايت
تأثير و نيّر اعظم در غايت اشراق و جنود ملکوت اعلی با کمال
سرعت در هجوم زبانها از شمشير تيزتر و قلوب از ضياء کهربائی
روشنتر و همّت احبّا فائق بر همّتهای سلف و خلف و نفوس در غايت
انجذاب و نار محبّت اللّه در نهايت اشتعال چنين وقت و زمانيرا بايد
بسيار غنيمت شمرد دقيقه‌ئی فتور نبايد کرد از راحت و آسايش
و نعمت و آلايش و جان و مال بايد منقطع شد جميع را فدای حضرت
مليک وجود کرد تا قوای ملکوتيّه شدّت نفوذ يابد و اشعّه
ساطعه در اين عصر جديد عالم افکار و عقول را روشن نمايد
قريب بيست و سه سال است که نفحات الهی در امريک نشر
يافته ولی حرکت چنانکه بايد و شايد حاصل نگرديده جوش
و خروش نزده حال چنان اميدوارم که بقوّه آسمانی و نفحات رحمانی
و انجذابات وجدانی و فيوضات سبحانی و جنود آسمانی و غليان
محبّت اللّه احبّای الهی قيام نمايند و در مدّتی يسير خير کثير رخ
بگشايد و شمس حقيقت چنان بدرخشد که ظلمات عالم طبيعت
محو و متلاشی شود از هر گوشه‌‌ئی آهنگ بديع بلند گردد
و مرغان سحر گلبانگی زنند که عالم انسانی بوجد و حرکت آيد
اجسام جامده را بجريان آرد و نفوسيکه مانند صخره صمّا است
بحرارت محبّت اللّه بطيران آيند ارمنيّه دوهزار سال پيش وقتی
ظلمات اندر ظلمات بود يکنفس مبارکی از تلامذه مسيح
بآن صفحات شتابيد عاقبت آن اقليم روشن گرديد
پس معلوم شد که قوّه ملکوت چه ميکند لهذا مطمئن بتوفيقات
‌رحمانيّه و تأييدات صمدانيّه گرديد و از اين جهان و جهانيان منزّه
و مقدّس شويد نيّت را خير نمائيد و تعلّق باين عالم را قطع کنيد
و چون جوهر روح لطيف و خفيف گرديد و با عزمی ثابت و قلبی
طاهر و روحی مستبشر و لسانی ناطق بترويج تعاليم الهی بپردازيد
تا وحدت عالم انسانی در قطب امريک خيمه برافرازد و جميع
ملل متابعت سياست الهيّه نمايند و اين معلوم است که سياست
الهيّه عدل و مهربانی بعموم است جميع ملل عالم اغنام الهی هستند
و خداوند شبان مهربان جميع اين اغنام را خلق نموده و حفظ
فرموده و رزق ميدهد و ميپروراند چه مهربانی اعظم از اين
ما بايد در هر دم صد هزار شکرانه نمائيم که الحمد للّه از تعصّبات
جاهليّه راحت يافتيم و بجميع اغنام الهيّه مهربانيم و نهايت آرزو چنان
داريم که کلّ را خدمت نمائيم و مانند پدر مهربان بپرورانيم 
و عليکم و عليکنّ التّحيّة و الثّناء هر شخصی که بمدن و شهرها
و قراياء اين ولايات سفر نمايد و بنشر تعاليم الهی پردازد هر روز
صبحی بايد اين مناجات را تلاوت نمايد. 
الهی الهی ترانی مع ذلّی و عدم استعدادی و اقتداری مهتمّاً
بعظائم الامور، قاصداً لاعلاء کلمتک بين الجمهور، نادياً لنشر
تعاليمک بين العموم و انّی أتوفّق بهذا الّا أن يؤيّدنی نفثات روح
القدس و ينصرنی جنود ملکوتک الاعلی و تحيط بی توفيقاتک الّتی
تجعل الذباب عقاباً و القطرة بحوراً و أنهاراً و الذرّات شموساً
و أنواراً ربّ أيّدنی بقوّتک القاهرة و قدرتک النافذة حتّی
ينطق لسانی بمحامدک و نعوتک بين خلقک
و يطفح جنانی برحيق محبّتک و معرفتک
انّک أنت المقتدر علی ما تشاء و انّک علی کلّ شیء قدير
