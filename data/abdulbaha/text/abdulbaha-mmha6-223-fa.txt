                                                             
... مرقوم فرموده بودی که جمعی در کشمير به شخصی از مدّعيان ارادت حاصل نموده‌اند ولی در قرآن می‌فرمايد و انزلنا من السّمآء ماءً فسالت اودية بقدرها فاحتمل السّيل زبداً رابياً. بعد می‌فرمايد فامّا الزّبد فيذهب جفآء و امّا ما ينفع النّاس فيمکث فی الأرض. يعنی چون سيل برخيزد کف حاصل شود امّا کف زائل گردد ولی آنچه فائده‌بخش است يعنی آب باقی ماند. يعنی امر اللّه مانند درياست و نفوس ديگر مانند کفند. دريا باقی و کف فانی. مولوی صاحب مثنوی گويد:
ور نه اين بازان دغل افروختند	بانگ بازان سپيـــــــد آموختند
بانگ هدهد  گر  بياموزد قطا 	راز هدهد  کـــو و پيغام صبــــا
باری امواج بحر اعظم را هيچ قوّه‌ای مقاومت ننمايد ولی شما به قاديانی‌ها مدارا نمائيد مکدّرشان نکنيد همين بگوئيد که شما بايد حال را ملاحظه نمائيد نه گذشته را. امروز امر بهآءاللّه شرق و غرب را احاطه نموده و در انتشار است چون دريا موج می‌زند.
ولوله در شهر نيست جز شکن زلف يار
فتنه در آفاق نيست جز خم ابروی دوست...
