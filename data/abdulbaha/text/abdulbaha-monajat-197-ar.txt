
هُو اللّه
ای خداوند بخشنده کوکب بخشايشت بر جهان آفرينش درخشنده
و دريای احسانت موّاج بر کائنات گشته ابر رحمتت در فيضان است
و نار محبّتت در فوران باغبان احديّتت در خيابانهای دلها به طرّاحی
گلهای معارف پرداخته و طراوت و لطافت بی نهايت يافته نسيم
حديقهء وحدانيّتت جهان را زنده نموده و پرتو آفتاب موهبتت قلوب
دوستان را منوّر فرموده جام صهبای محبّتت عاشقان را سر مست
کرده و آهنگ بديع ملکوتت ذرّات کائنات را به جنبش و حرکت
آورده از هر سمتی صوت تهليل و تکبير بلند است و از هر کرانه آهنگ
تسبيح و تقديس مرتفع از هر گوشه شور و ولوله و در هر بيشه نعره پر انديشه
در هر حديقه طيور ملکوتت در نغمه و آواز و در هر گلشنی بلبل توحيدت
به گلبانگ معنوی دمساز آفاق در اهتزاز است و اقطار به صيت
و آوازت دمساز و ذرّات وجود در اوج موهبت در پرواز اين جمع
پريشان را در انجمن عنايتت مجتمع فرما و اين گروه بی سر و سامان
را در پناه موهبتت ملجأ و مأوی بخش اين خطّه تشنه را سيراب فرما
و اين سراب فرقت را به شراب وصلت تبديل نما درختان بی برگ
را پر گل و شکوفه نما و بينوايان ناتوان را زاد و توشه ده بال و
پر شکستگان را بال و پری عطا کن افتادگان را دستگير شو و بيچارگان
را مجير و ظهير طفلان شير خوار را از ثدی عنايت شير ده و کودکان
بی زبان را در مهد موهبتت بپرور نفوس را از نفس و هوی مقدّس
کن و صدور را به نور هُدی منشرح نما دلها را از هر آلايشی پاک و
مطهّر کن جانها را به بخشايش خلق عظيم گلشن اسرار فرما  ای
پروردگار گنه کاريم ترحّم فرما ای بزرگوار ستمکاريم عفو و مغفرت
کن در هر دامی گرفتاريم آزادی بخش در حبس و زندانيم مطلق
العنان کن اين ظلمات قلوب را به نور هدی تبديل فرما
و اين شهوات نفوس را به روح تُقی مبدّل کن تا در هوای جانفزای
انقطاع پرواز نمائيم و بياد روی و خويت دمساز گرديم توئی 
مقتدر و توانا و توئی شنوا و بينا .  ع ع
