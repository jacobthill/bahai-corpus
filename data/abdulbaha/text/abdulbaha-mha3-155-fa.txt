
جناب ميجرمود مخبر روز نامه تيمس مقيم طهران عليه ٩ 
هُو اللّه
ای خادم صادق عالم انسانی، نامه شما که بتاريخ اوّل فبروری ١٩٢١
مرقوم نموده بوديد رسيد از مضامين فرح و سرور حصول
يافت زيرا آيت وفا بود و رايت ثبوت و استقامت بر محبّت و نيّت
خدمت بايرانيان امّا ايران ويران است مشقّت بسيار بايد
تحمّل نمود بلکه انشاء اللّه اصلاحی در حال ايران جلوه نمايد 
خدمات شما الآن مثل بذری است که دهقان در کشتزار افشاند
فوراً انبات ممکن نه لهذا دهقان بايد پر حوصله باشد ملال
نيارد بکار خود پردازد البتّه روزی آيد خرمن عيان آيد 
يقين بدان که نيّت خالص که داری البتّه نتيجه بخشد و تأييدات
الهی البتّه حصول يابد تأسيسات حضرت مسيح روحی له الفدا
با وجود آنکه مؤيّد بروح القدس بود بسرعة نتائج نبخشيد 
بتدريج آن بذری که افشاند روئيد و نشو و نما کرد حال تأسيس
ملکوت اللّه در اينجهان که از هر طرف آشوب و فتنه برپاست
کار آسانی نيست البتّه همّت فوق العاده و صبر و تحمّل بايد 
اميدم چنانست که موانع کلّ زائل گردد از هر جهت آثار
تأييد واضح و آشکار شود اين احساس که در شماست
معلومست برای خدمت ملکوت اللّه دعوت شده‌ايد اين
احساس مثل قوّه جاذبه می‌ماند که مقصود بحصول پذيرد
بايد نظر باستعداد و قابليّت خود ننمائيم بايد نظر بتأييدات
عظيمه ربّ الملکوت کنيم که دانه را فيض باران و همّت دهقان
درختی تن‌آور و بارور نمايد اميدم چنانست که افکارت
در نقطه مرکزيّه جمع شود آفتاب چون در اسد در نقطه‌ئی جمع
شود آن نقطه حرارتش بسيار شديد ميگردد اميدم
چنانست که تو چنين گردی و مدد از ملکوت ابهی برسد
هر چند غائبی ولی در دل و جان حاضری هميشه با منی امور
سياسی ايران هر چند درهم است ولی امور روحانی جمع و رو
بقوّت. احبّای الهی بجان و وجدان بشما مهربانند اميد چنان
که روز بروز مهربانی‌شان بيشتر گردد امّا حضور من
بايران موکول بر تقدير حيّ قدير است من خواه حاضر باشم
خواه غائب با توام و موفّقيّت تو را ميطلبم تا با قلبی پاک
و جانی پر بشارت موفّق بخدمت ملکوت اللّه
گردی يارانرا تحيّت ابدع ابهی برسان 
و عليک البهاء الابهی عبدالبهاء عباس   
