
پروردگارا مهربانا شکر ترا شاهراه هدايت بنمودی و ابواب
ملکوت بگشودی و بواسطه شمس حقيقت تجلّی فرمودی کوران بينا
نمودی و کران شنوا کردی مردگان زنده فرمودی و فقيران
اغنيا کردی گمراهان را راه بنمودی و تشنگان را به چشمه هدايت
دلالت کردی ماهيان لب تشنه را به دريای حقيقت رساندی و
مرغان آواره را به گلشن عنايت دعوت فرمودی پروردگارا جمعی
هستيم بندگان تو و فقيران تو دور افتاده ايم مشتاقان تو تشنه چشمه
توئيم و دردمند درمان توئيم در ره تو قدم نهاديم و مقصد و آرزوئی
جز نشر نفحات تو نداريم تا نفوس فرياد اِهدِنَا الصّراطَ المستقيم بر آرند و
ديده به مشاهده انوار روشن نمايند از ظلمات جهالت برهند و طائف
حول سراج هدايت گردند بی نصيبان نصيب برند و محرومان محرم راز
شوند پروردگارا به عين عنايت نظر نما تأييدی آسمانی فرما نفثات
روح القدس مبذول دار تا به خدمت موفّق گرديم و مانند ستاره های
روشن در اين اقاليم به نور هدايت بدرخشيم توئی مقتدر و توانا و توئی
عالم و بينا .   ع ع
