 
هُو اللّه
ای پروردگار اين دوستانت را در بوستان عنايت و
گلستان موهبت در کنار جويبار احديّت سروهای پر نضارت و
طراوت فرما و اين اختران نورانی را در خاور رحمانی روشن و
درخشان نما و اين تشنگان باديه هجران را بر بحر بی پايان وارد کن
و اين گمگشتگان صحرای اشتياق را به وثاق نور آفاق درآر تا در ظلّ
کلمه توحيد به تمجيد تو مشغول گردند و در انجمن امکان سر مست جام
تو شوند و در بزم الست هر يک قدحی به دست گيرد و رقص کنان
و پاکوبان در وجد و سرور آيد و در شوق و شور نغمه آغاز کند
که محيّر عقول و شعور گردد ای يار مهربان ای پاک يزدان عنايتی نما
موهبتی عطا فرما احسانی کن تأييدی ده توفيقی بخش تا به آنچه رضای
مبارک است موفّق گرديم و مؤيّد شويم توئی مقتدر و توانا و مؤيّد و دانا .  ع ع
