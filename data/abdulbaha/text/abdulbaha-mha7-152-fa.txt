
                 هُو اللّه
ای کنيز عزيز الهی،  نامه رسيد و فرياد و فغان و ضجيج
و اجيج تأثير شديد نمود  گمان مکن که فراموش شوی
و بزاويه نسيان افتی  مضمونی که از پيش مرقوم گشت
شوخی بود نه جدّی  حال دوباره بمکاتبه پيوستيم و آغاز
مخابره مينمائيم تا بدانی که در اين انجمن چسانی مقرّب
درگاه کبريائی و منظور نظر عنايت جمال ابهی در کهف
حفظ و حمايتی و در سفينه عهد و ميثاق ربّ الموهبتی
همواره زبان بهدايت اماء بگشا و بکمال قوّت بتبليغ
مشغول شو  و صبيّه امة اللّه ملکه را بيان بليغ بياموز
تا لسان فصيح باز نمايد  و محرومان را محرم راز فرمايد
بيگانگان را آشنا کند  و اغيار را يار نمايد  اليوم تکليف
کلّ تبليغ است چه رجال و چه نساء  و در اقليم امريکا اناث
گوی سبقت و پيشی را از ميدان رجال ربوده‌اند  و در
هدايت من علی الأرض بيشتر کوشند  و همّتی افزون دارند
و بتأييدات و توفيقات حقّ مقرونند  اميدوارم که در
شرق نيز اماء رحمان همّتی بنمايند و قدرتی ابراز دارند
و استعدادی آشکار نمايند  مکاتيبی در جوف است
بصاحبانش برسانيد  و عليک التّحيّة و الثّنآء  ع‌ع
