
بواسطه زائر ميرزا الياس ميثاقيّه عليه بهاء اللّه الابهی   
هُو اللّه
ای ياران نورانی، جناب ميرزا الياس زائر خواهش تحرير
نامه‌ئی فرمودند و مرا مهلت و فرصت ابداً نمانده که کلمه‌ئی 
بنگارم تا چه رسد بنامه مفصّل با وجود اين از قوّت محبّت
و شدّت تعلّق من و تضرّع ايشان اين نامه تحرير ميگردد تا بدانيد
که احبّای الهی همواره پيش نظرند و حاضر محضر فراغت از ياد
مستحيل و ممتنع است در اين ايّام که نفحات مشکبار مشام
آفاق را عنبربار نموده ندای اسم اعظم در جميع اقاليم بلند شده از عين
تسنيم مينوشاند و سراج علّيين در قلوب می‌افروزد احبّای
خاور و باختر با يکديگر در نهايت وحدت و روحاً الفت مينمايند
و قلباً مخابره ميکنند بايد چنان آهنگ خوشی بلند نمود تا اسرار
قلوب دوست پرده درد و جلوه نمايد و يوماً فيوماً انوار ملکوت
در شدّت اشراق بتابد و ظلمات عالم طبيعت در حيّز ناسوت غرق
گردد عالم ارضی جهان آسمانی شود و اقاليم ترابی بهشت برين
گردد زيرا عالم طبيعت چنان غلبه که اقوام عالم وحوش درنده
گرديده اين سبعيّت و درندگی جز بانتشار تعاليم الهی مبدّل
بمحبّت و مهربانی نگردد. و عليکم البهاء الابهی 
احبّای مازگان و قمصر فی الحقيقه از بدايت امر تا بحال
مفتون و ممتحن گرديدند اذيّت و جفا کشيدند و جام بلا نوشيدند
در سبيل الهی ظلم و ستم ديدند و شتم و ملامت شنيدند با وجود
اين در نهايت تسليم و رضا بودند و دل بر بلا نهادند آهی نکشيدند
و ناله‌ئی ننمودند بلکه بشکرانه پرداختند اينست صفت مقرّبين،
اينست روش مخلصين. علی الخصوص حضرت شهيد مجيد يعنی
فريد قربانگاه عشق و وحيد ميدان وفا آقا مانده علی آن نفس
زکيّه آيت هدی بود و سراج روشن بين اهل الهدی در جميع
موارد بنهايت متانت و ثبات جلوه نمود تا جان فدای جانان فرمود
و الآن در جهان بی پايان غريق بحر انوار است و سرمست
در عالم اسرار. آران الحمد لله  اين ايّام شعله نيران است آتش
عشق برافروخته و پرده بسوخته و طالبان در دبستان عشق رسم
عاشقی آموخته و چون پروانه در شعله شمع جان باخته و کار خويش ساخته‌اند. 
مدرسه وحدت بشر در کاشان مظهر الطاف جليل اکبر
است اين نام جام الطاف است زيرا هادم بنيان بيگانگيست 
اميدم چنانست که اين دبستان بنيان اتّحاد و اتّفاق در جهان بنهد
و اين دائره روز بروز اتّساع يابد تا آنچه صريح تعاليم
الهی است و نصّ قاطع اسم اعظم که همه باريکداريد
و برگ يکشاخسار تحقّق يابد. و عليکم البهاء الابهی عبدالبهاء عباس
