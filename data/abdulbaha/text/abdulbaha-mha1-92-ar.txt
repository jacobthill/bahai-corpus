
 هو اللّه 
ای مهتدی بهدايت کبری خفّاشانی چند که در زاويه
نسيان خزيده بودند و در ظلمات خانه نابينايان طپيده
در زير هزار لحاف گاهی مذمّت انوار مينمودند و مدائح
تاريکی در گوشه و کنار می راندند غروب آفتابرا از افق
امکان غنيمت شمرده‌اند و سری ميجنبانند و جولانی
خواهند و ميدانی گرفته‌اند و بعضی بی‌خردان را بهمسات
مؤتفکه و نفثات کذبه اقناع خواهند که نيّر اعظم مضرّ
عالم بود و شمس قدم بی فائده و مظلم چه که يوم طلوعش
رومی از زنگی ممتاز و زشت از زيبا معلوم و واضح
و پديدار جمعيرا رسوا نمود و حزبيرا آواره تاريکی سوراخ
کرد سارقان بيچاره را در مشقّت فضاحت انداخت
و بدرويان آواره را ساکن حجاب و پرده کرد تاب 
حرارتش اجسامرا ميگداخت و شعاع انوارش ديده‌ها را
خيره ميساخت سورت پرتوش رخسار را ميسوخت
و حدّت شعله‌اش جگرها را بريان مينمود از هر دری
داخل ميشد و از ديوار هر فاسقی بالا ميرفت تجسّس
مذمومرا مرعی ميداشت و جبال ثلج مقبولرا
ميگداخت گياههای بيهوده را خشک مينمود و اشجار
بی ريشه را افسرده و پژمرده ميکرد بر ابرار و اشرار
هر دو عنايت مبذول ميداشت و کلبهء گنه کار و پرهيز
کار هر دو را روشن ميفرمود بر فرق کامل و ناقص
و عالم و جاهل هر دو پرتو نثار بود و بر گلشن و گلخن تجلّی
ميکرد. پس بايد از او بيزار شد و از ذکرش و حبّش
در کنار شد ظلمت ممدوحست و تاريکی مقبول زيرا
ساتر عيوبست و پرده ذنوب خفّاشان باهوشانرا مجال
ميدان دهد و سارقان کاملانرا فرصت نجات بد رويانرا
رسوا نکند و فاعلان و مزدورانرا علّت راحت گردد
نسائم دلکش دارد و بادهای خنک بسيار خوش خواب
راحت آرد و مزيد صحّت گردد پرده داری ماه رويان
کند و ستّاری فاسقان مردان رزمرا ميدان هجوم
بغتی دهد و مغلوبان مظلومرا فرصت فرار و چاره سازی
واسطه الفت عاشق و معشوق است و ساتر صد هزار
عيوب و ذنوب حزب جليل حشراترا حشر و نشور است
و جنود شياطين را ميدان بروز و ظهور خيل ثعالب
و ابن آوی را فرصت حصول طعمه و ارزاقست و سباع
درنده را وسيله وصول بصيد و شکار در آفاق شب
زنده دارانرا اوقات مناجاتست و تبتّل و تعبّد و انس
با ربّ الأرضين و السموات مرغ چمن را شب وقت
نغمه و آواز است و باده پرستانرا محفل انس و ساز
و نواز. باری باين سخنهای بيهوده مذمّت آفتاب جهانتاب
کنند و مدح ظلمت شديده محيطه بر جهات ديگر
ندانند که حيات و هستی ظلمتيان نيز از فيض نيّر اعظم است
اگر حرارت و تابش و عنايت پرورش شمس حقيقت
نبود ذی روحی موجود نه حتّی آن خفّاش معدوم. باری
از روی مزاح اين کلمات مرقوم شد امّا بگوش حقيقت
استماع فرمائيد و البهاء عليک. عطّر مشام الورقة الموقنة
ضلعک و امّ ضلعک و سليلک و کريمتک بالنفحات الّتی 
عبقت من رياض العناية فی هذا العهد الکريم ع‌ع 
