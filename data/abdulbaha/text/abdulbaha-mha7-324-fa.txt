
                   هُو الأبهی
ای مبتهله الی اللّه، نسآء در اينعالم هزاران هزار و گذشتگان
بيحدّ و شمار کلّ عاقبتشان خسران مبين بوده و هست نه  ثمری
و نه اثری نه ميوه‌ئی نه برگی کلّ معدوم صرف و مفقود بحت
گشته و خواهند شد  مگر آن جواهر تقديسيکه در فجر ابداع چون
ستاره سحری درخشيدند  يعنی نسائيکه مطلع آيات وفا بودند
و با قلبی پاک و با رخی تابناک توجّه بمظهر لولاک کردند آن نفوس
مطالع آيات توحيد شدند و مرکز رايات تمجيد و بانوار حقيقت
ساطع گشتند و بنفحات قدس مؤانس جان رايگان در سبيل
جانان فدا نمودند و هيکل عنصری را در قربانگاه عشق الهی محو
و مضمحل کردند  اگر صفت امآء رحمن جوئی اينست و اگر سِمَت
کنيزان مقرّب درگاه کبريا جوئی اينست عليک بها و عليک بها
                   و عليک بها  ع‌ع
