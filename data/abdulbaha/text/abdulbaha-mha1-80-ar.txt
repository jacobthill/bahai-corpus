
 هو اللّه 
ای احبّای الهی و اماء رحمانی جمهور عقلاء بر آنند که
تفاوت عقول و آراء از تفاوت تربيت و تعليم آداب است
يعنی عقول در اصل متساوی است و لی تربيت و تعليم
آداب سبب گردد که عقول متفاوت شود و ادراکات
متباين و اين تفاوت در فطرت نيست بلکه در تربيت
و تعليم است و امتياز ذاتی از برای نفسی نيست لهذا
نوع بشر عموماً استعداد وصول باعلی المقامات دارند
و برهان بر اين اقامه نمايند که اهالی مملکتی نظير افريقا
جميع مانند وحوش ضاريه و حيوانات برّيّه بی‌عقل و دانشند
و کلّ متوحّش يک نفس دانا و متمدّن در ما بين آنان
موجود نه و بعکس آن ملاحظه مينمايند که ممالک متمدّنه
جميع اهالی در نهايت آداب و حسن اطوار و تعاون
و تعاضد و حدّت ادراک و عقل سليم هستند الّا معدودی
قليل پس معلوم و محقّق شد که علوّ و دنوّ عقول
و ادراکات از تربيت و تعليم و عدم آنست شاخ کج 
بتربيت راست شود و ميوه برّی جنگلی ثمر بستانی شود
و شخص نادان بتعليم دانا گردد و عالم توحّش بفيض مربّی
دانا جهان تمدّن گردد عليل بطبابت شفا يابد و فقير
بتعلّم فنّ تجارت غنی شود و تابع بسبب کسب کمالات
متبوع عظيم گردد و شخص ذليل بتربيت مربّی
از حضيض خمول باوج رفيع رسد. اين است برهان آنان
انبيا نيز تصديق اين رای را ميفرمايند که تربيت نهايت
تأثير در بشر دارد ولی ميفرمايند عقول و ادراکات
در اصل فطرت نيز متفاوت است و اين امر
بديهی است قابل انکار نه چنانکه ملاحظه مينمائيم
اطفالی هم سن و هم وطن و هم جنس بلکه از يک خاندان
در تحت تربيت يک شخص پرورش يابند با وجود اين
عقول و ادراکاتشان متفاوت يکی ترقّی سريع نمايد
و يکی پرتو تعليم بطیء گيرد و يکی در نهايت درجه تدنّی ماند
خزف هر چه تربيت شود لؤلؤ لالا نگردد و سنگ
سياه گوهر جهان تاب نشود و حنظل و زقّوم بتعليم
و تربيت شجره مبارکه نگردد يعنی تربيت گوهر
انسانی را تبديل نکند ولکن تأثير کلّی نمايد و بقوّه
نافذه آنچه در حقيقت انسان از کمالات و استعداد مندمج
و مندرج بعرصه ظهور آرد تربيت دهقان حبّه را
خرمن کند و همّت باغبان دانه را درخت کهن نمايد لطف
اديب اطفال دبستان را باوج رفيع رساند و عنايت مربّی
کودک حقير را بر سرير اثير نشاند پس واضح و مبرهن
گرديد که عقول در اصل فطرت متفاوت است و تربيت را
نيز حکمی عظيم و تأثيری شديد اگر مربّی نباشد جميع
نفوس وحوش مانند و اگر معلّم نباشد اطفال کلّ مانند
حشرات گردند اين است که در کتاب الهی در اين دور
بديع تعليم و تربيت امر اجباريست نه اختياری يعنی
بر پدر و مادر فرض عين است که دختر و پسر را بنهايت
همّت تعليم و تربيت نمايند و از پستان عرفان شير دهند
و در آغوش علوم و معارف پرورش بخشند و اگر در اين
خصوص قصور کنند در نزد ربّ غيور مأخوذ و مذموم
و مدحورند و اين گناهی است غير مغفور زيرا آن
طفل بيچاره را آواره صحرای جهالت کنند و بدبخت
و گرفتار و معذّب نمايند مادام الحيات طفل مظلوم اسير
جهل و غرور و نادان و بی‌شعور ماند و البتّه اگر در سنّ
کودکی از اين جهان رحلت نمايد بهتر و خوش‌تر است
در اينمقام موت بهتر از حيات و هلاکت بهتر از نجات و عدم
خوشتر از وجود و قبر بهتر از قصر و تنگنای گور
مطمور بهتر از بيت معمور زيرا در نزد خلق خوار و ذليل
و در نزد حقّ سقيم و عليل و در محافل خجل و شرمسار
و در ميدان امتحان مغلوب و مذموم صغار و کبار
اين چه بدبختی است و اين چه ذلّت ابدی است پس بايد
احبّای الهی و اماء رحمانی بجان و دل اطفال را تربيت نمايند
و در دبستان فضل و کمال تعليم فرمايند در اينخصوص
ابداً فتور نکنند و قصور نخواهند البتّه طفل را اگر
بکشند بهتر از اين است که جاهل بگذارند زيرا طفل
معصوم گرفتار نقائص گوناگون گردد و در نزد حقّ
مؤاخذ و مسئول و در نزد خلق مذموم و مردود. اين چه
گناهست و اين چه اشتباه اوّل تکليف ياران الهی و اماء
رحمانی آن است که بايّ وجه کان در تربيت و تعليم اطفال
از ذکور و اناث کوشند و دختران مانند پسرانند ابداً
فرقی نيست جهل هر دو مذموم و نادانی هر دو نوع
مبغوض و "هل يستوی الّذين يعلمون و الّذين لا يعلمون" 
در حقّ هر دو قسم امر محتوم اگر بديده حقيقت نظر
گردد تربيت و تعليم دختران لازم‌تر از پسران است
زيرا اين بنات وقتی آيد که مادر گردند و اولاد پرور شوند
و اوّل مربّی طفل مادر است زيرا طفل مانند شاخه سبز
و تر هر طور تربيت شود نشو و نما نمايد اگر تربيت
راست گردد راست شود و اگر کج کج شود
و تا نهايت عمر بر آن منهج سلوک نمايد. پس ثابت و مبرهن
شد که دختر بی تعليم و تربيت چون مادر گردد سبب
محرومی و جهل و نادانی و عدم تربيت اطفالی کثير شود
ای ياران الهی و اماء رحمان تعليم و تعلّم بنصّ قاطع جمال
مبارک فرض است هر کس قصور نمايد از موهبت کبری
محروم ماند زنهار زنهار اگر فتور نمائيد البتّه بجان
بکوشيد که اطفال خويش را علی الخصوص دخترانرا
تعليم و تربيت نمائيد و هيچ عذری در اينمقام مقبول نه
تا عزّت ابديّه و علوّيّت سرمديّه در انجمن اهل بها مانند
شمس ضحی جلوه و طلوع نمايد و قلب عبدالبهاء مسرور
و ممنون شود و عليکم بهاء الأبهی ع‌ع 
