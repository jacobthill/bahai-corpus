
                  هُو اللّه
ای ورقات مبارکه و اماء رحمان و احبّای حضرت يزدان،
سکينه سلطان را خواهش و رجا چنين است که اين عبد
حزين بذکر يک يک از ورقات نور مبين و اماء حضرت
رحمان رحيم و دوستان جمال قديم پردازم  ولی بجان
عزيز کلّ قسم که ابداً مهلت ندارم لهذا در حقّ کلّ مناجات
ميکنم و طلب حاجات مينمايم و بدرگاه حقّ تضرّع و نياز
ميکنم که ای خداوند بيمانند ورقات آيات محبّتند و اماء
کلمات پر معانی و موهبت دوستان هر يک گلستانند  و
برياحين عرفان مزيّن  ای آفريننده زيبندگی بخش و
آزادگی ده بزرگواری عنايت کن و مهر پروری بياموز تا
اين نفوس پاک جميع جهانيانرا دوست بدارند و بعالم انسانی
صلح و آشتی نمايند رحمت کلّ باشند و موهبت جميع آيات
هدی گردند  و رايات ملکوت اعلی جبين بفيض نور مبين
بيارايند  و سينه را آئينه کنند تا پرتو شمس حقيقت بتابد
    توئی دهنده و بخشنده و فروزنده و مهربان  ع‌ع
