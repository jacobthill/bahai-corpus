
بواسطه آقا ميرزا محسن زائر عليه بهاء اللّه الابهی   
جناب ميرزا عبدالحسين سليل سيّد محسن
و جناب عبدالوهّاب ناجی نجل سيّد محسن
عليهما بهاء اللّه الابهی
هُو اللّه
ای دو يادگار دو نفس بزرگوار، حضرت عبدالمجيد و حضرت
سيّد محسن اين دو نفس مبارکرا آنچه ستايش کنم حقيقت
اينست که از عهده برنيايم هر دو را جمال مبارک تبليغ فرموده
بنفحات روح القدس زنده شدند و در عراق چون جبل
راسخ ثابت و رزين و رصين بودند يک منقبت حضرت عبدالمجيد را
ذکر مينمايم پسرش عبدالوهّاب شمع اصحاب بود و برقی ساطع
از سحاب در سفر اوّل حضرت مقصود بعراق عرب بشرف
لقا فائز پسر استدعای هدايت پدر نمود حضرت عبدالمجيد
بمجرّد تشرّف بحضور ربّ غفور مانند شمع برافروخت و بايمان
فائز و چون جمال قديم مراجعت بطهران فرمودند بميرزا
عبدالوهّاب امر کردند که چون پسر وحيدی بايد در نزد پدر
بمانی و چنانست که همسفر با من باشی و چون حضرت مقصود
بطهران رجوع فرمودند ايّامی نگذشت که نائره عشق در قلب
آن جوان چنان شعله زد که صبر و قرار نماند پدر بزرگوار گفت
ای پسر هر چند مرا نور بصری و حيات جان پروری آنی
تحمّل فرقت تو ندارم ولی نميتوانم اين پروانه را از شمع آفاق
محروم نمايم فوراً عزم طهران کن آن جوان رقص کنان وارد
طهران گشت و بمجرّد ورود دستگير شد و بزير زنجير رفت زيرا
واقعه مولمه شاه واقع و در سجن مبارک بشرف لقا فائز شد
بعد از چند روز مير غضب وارد زندان شد و آن معدن اسرار را
بپای دار دعوت کرد آنجوان نورانی برخاست و رقصی در نهايت
سرور در پيشگاه حضور نمود بعد دست مبارکرا بوسيد و با ياران
مسجون دست در آغوش شد و رسم وداع مجری داشت و بقربانگاه
عشق شتافت و در کمال سرور و حبور جان بباخت اين خبر
وحشت اثر چون بگوش پدر رسيد آن پير سالخورده سر
بسجود آورد و بشهادت پسر شادمانی و طرب و شکر
نامتناهی نمود. اين يک منقبت از مناقب آن بزرگوارست جميع
اوقات خويشرا بتحمّل صدمات و مشقّات ميگذراند و عاقبت
سرگون شد و در اسيری جان بجانان تسليم نمود. و امّا حضرت
آقا سيّد محسن در عراق بود و بشرف حضور نيّر آفاق مشرّف گشت
و مدّت حيات جان فشان بود و سبب هدايت نفوس عديده
گشت صبور و حليم بود و شکور و مستقيم تا آنکه سرگون
بحدباء گشت و در اسيری تحمّل فراق ننمود در نهايت فقر
پياده در کمال شوق مناجات کنان از حدباء عازم عکّاء شد تحمّل
صدمات راه ننمود صحراها را پياده پيمود بی زاد و توشه
در نهايت شوق جان بباخت. حال شما يادگار آن دو بزرگواريد هميشه
در خاطريد و اين دو زفاف جديد مبارکست متيمّنست
مسعود است پر شگونست از الطاف حضرت مقصود
اميد چنانست که خاندان آن دو بزگوار الی ابد الآباد
مسعود و مبارک و متيمّن باشند جناب ميرزا
محسن الحمد للّه محفوظاً مصوناً وارد و بآنچه
منتهی آمال مقرّبين است يعنی تقبيل آستان مقدّس فائز. 
اجازه حضور خواسته بودند مأذونيد و عليکم البهاء الابهی
حيفا ١٠ ربيع الثانی سنة ١٣٣٨ عبدالبهاء عباس   
