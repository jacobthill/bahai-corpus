                                                               
هو الله
ای ياران الهی و عزيزان روحانی هرچند در عالم جسمانی شامگاه است ولی الحمد للّه از جهت روحانی در بحبوحه صبحگهيم و بدايت اشراق زيرا مبدء انتشار صبح نورانيست و آغاز هبوب نسائم الهی. نزديک است که حقيقت و تری النّاس يدخلون فی دين اللّه افواجاً در ايران تحقّق يابد ولی بايد که احبّای روحانی به خلق و خوی رحمانی رفتار و کردار نمايند تا نفحه مشکبار موهبت الهيّه مشامّ آفاق را معطّر نمايد. مقصود از هدايت حصول کمالات انسانيّه است و اين فضائل و خصائل ثمره شجره ايمانست چنانچه حضرت مسيح روحی له الفداء می‌فرمايد هر داری را از بارش بشناسيد. پس معلوم شد اصل مقصود ثمره است. لهذا بايد احبّای الهی حکم ملائکه مقرّبين يابند و به خلق و خوی اهل علّيّين جلوه نمايند. علم و دانش جويند و هوش و بينش طلبند. به صداقت و امانت و سخاوت و ديانت و محبّت و الفت و راستی و دوستی و گفتار و کرداری خوش با جميع من علی الارض بلااستثنا معامله نمايند و در هيچ موردی خود را بر نفسی ترجيح ندهند و فی‌الحقيقه مهربان به نوع انسان باشند. سنوحات رحمانيّت از جميع حالات و حرکتشان ظاهر و آشکار باشد و معنی انسان بهائی اين است والّا کار بسيار دشوار. هر فردی از افراد احبّا در هر بلدی از بلدان باشد بايد به فضائل عالم انسانی مشار بالبنان گردد تا به حالات و صفات و اخلاقش استدلال نمايند که شبهه‌ای نيست اين شخص بهائی است. هذا شأن المخلصين و هذا خصلة المقرّبين.
ای احبّای الهی حکومت عادله آن سامان فی‌الحقيقه تا به حال حفظ و صيانت احبّای الهی نموده و از ظلم ستمکاران و تعدّی فتنه‌جويان حمايت فرموده. احبّا بايد قدر اين عدالت و حمايت را بدانند و به کمال صدق و استقامت و خيرخواهی دولت قيام نمايند و اوامرش را به طوع و رضا مجری دارند و سر موئی از اوامر و احکام حکومت آشکار و پنهان تجاوز ننمايند و اين نصّ کتاب است و عليکم التّحيّة و الثّناء. ع ع
