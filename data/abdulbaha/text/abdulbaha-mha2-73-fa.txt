
        هو اللّه
يا من سعی فی سبيل اللّه فی الحقيقة سفر آنجناب
بسمت شيروان و ايروان در نهايت خلوص بود و اين
عبد هر وقت بخاطر آوردم روح و ريحان حاصل گشت
آن سفر مختصر بود اين سفر مفصّل لهذا بايد بفضل
و عنايت جمال مبارك در اين سفر بچنان ارمغانی عازم
گردی كه رائحه طيّبه‌اش جميع آن صفحات را معطّر
نمايد و بهر اقليم كه عبور و مرور نمائی نفحه از ذكر
الهی بمشامشان رسانی جميع اقوال و روايات را
فراموش كن و از هر ذكری جز ذكر حقّ خاموش باش
و بجان در جوش و خروش آ گوش بحرف بيهوشان
مده و از سروش غيب اين ندا را بشنو
گر خيال جان همی هستت بدل اينجا ميا
    ور نثار جان و دل داری بيا و هم بيار
رسم ره اينست گر وصل بها داری طلب
    ور نباشی مرد اين ره دور شو زحمت ميار
ايّام امتحانست و اوقات افتتان قدم را راسخ نما
و قلب را ثابت زلزله شديد است و فتنه رو بمزيد
زنهار جمال مبارك و وصايايش را فراموش مكن و سمع را
مرهون زخارف قول مكن راه نمايانست و سبيل
واضح و عيان وقت ترويج است و هنگام نشر نفحات
ربّ عزيز هر كس در ميدان تبليغ بتازد گوی از اين ميدان
ببرد و هر نفسی بنفحات حقّ مؤانس گردد رخش
چون آفتاب بتابد تو استمداد از ملكوت ابهی جو
و استفاضه از ابر ميثاق نما از چشمه پيمان و ايمان يزدان
آب خور كه ماء حيوان است و عين تسنيم جنّت رضوان
در اين سفر بملاقات بعضی در امتحان و خطر افتی بيدار باش
بيدار باش سفر بازمير نما و از آنجا بقفقاز خبر شما بايد
متّصل برسد و چنان خبری باشد كه سبب روح
و ريحان گردد جميع دوستان را تكبير برسانيد
و همين ورقه را بجهت او قرائت نمائيد
        و البهاء عليك
           ع ع
