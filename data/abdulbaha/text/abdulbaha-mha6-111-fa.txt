
                       هُواللّه
ای مبلّغ امر اللّه،  نامه شما از وادقان رسيد نهايت
سرور حاصل گرديد الحمدللّه احبّای آن صفحات ثابت
و راسخند و خادم و قائم روز بروز در ازديادند و مشغول
بعبوديّت ربّ  بی انداد انسان اگر در اين عصر موهبت
حصر جمال مبارک جانفشانی ننمايد ديگر در چه قرنی
از قرون عالم علوّ و سموّ و ترقّی جويد جناب آقا علی
ارباب را بالطاف ربّ الأرباب بشارت ده جناب آقا
محمّد و والده محترمه‌شان را مژده موهبت حضرت
احديّت ابلاغ نما و امة اللّه الموقنه زرّين تاج را تاجی
از تحيّت ابدع ابهی بر سر نه خدمات اين نفوس مقدّسه
در درگاه احديّت مقبول و محبوب و از برای آنان تأييد
و توفيقی خاصّ طلبم امّا امة اللّه الموقنه خانم باشی و
امة اللّه المقرّبه روحانيّه ضلع آقا عبدالرّحيم که در
مازگان انجمنی آراستند و احبّای الهی را وعده خواستند
    تا در يوم صعود بذکر ربّ معبود مشغول گردند
        اين عمل بسی مبرور و مقبول از خدا
          خواهم که آنانرا موفّق و مؤيّد
              بر خدمات فائقه نمايد
            و عليک التّحيّة و الثّنآء   ع ع
