                       
هو الله
ای ثابت بر پيمان مکتوبی که به جناب آقا سيّد تقی مرقوم نموده بودی ملاحظه گرديد. از خبر تشکيل محفل رحمانی روح و ريحان حاصل شد زيرا آنچه در حيّز امکان موجود و سائر ناس به آن مألوف جان و وجدان را فرح و مسرّت نبخشد و قلب نورانی را به نفحه رحمانی همدم ننمايد بلکه هر خبر که مانند مشک و عنبر نفحه معطّر بخشد جانپرور است والّا عبارت از حوادث دهر بی‌نفع و بی‌ثمر. باری از پرتو عنايت نور حقيقت روحی لاحبّائه الفدا اميد است که آن محفل در نهايت حکمت سبب روشنائی قلوب شود و کاشف کروب گردد. در خصوص جلال مرقوم نموده بوديد. با او به کمال انسانيّت معامله کنيد. داروا ضعفائکم ما دمتم فی الدّار و حيّوا القوم ما دمتم فی الحيّ. ابداً کلمه‌ای که سبب گله گردد از لسان احدی صادر نشود. خدا در قرآن خطاب به حضرت رسول عليه السّلام می‌فرمايد ولو کنت فظّاً غليظ القلب لانفضّوا من حولک. ياران الهی در هر صورت بايد مظهر کمال باشند و در نهايت تربيت و آداب. حضرت هرمز را رمزی در گوش بخوان و آن اينست که ثبوت و رسوخ و استقامت ابواب عزّت ابديّه بگشايد و در اين نشئه اولی و نشئه اخری دنيا و آخرت نهايت آمال حاصل گردد. جناب ميرزا يوسف خان و معتضدالحکما را تحيّت و ثنا برسان و حضرت رئيس انيس جليل را از قبل اين عبد به نهايت اشتياق تحيّت ابدع ابهی ابلاغ فرما و حضرت ابتهاج اميدوارم که سراج وهّاج باشد و عليک التّحيّة و الثّنآء. ع ع
