
بواسطه جناب ميرزا لطف اللّه زائر عليه بهاء اللّه   
طهران جناب دکتور ارسطو خان عليه بهاء اللّه الابهی   
هُو اللّه
ای ثابت بر پيمان، همنام تو ارسطو مسائل حقيقت را تو بتو
و مو بمو جستجو نمود ولی از دريا قطره‌ئی و از خرمن دانه‌ئی
نصيب داشت ولی در ماديّات باندازه‌ئی اکتشافات نمود لهذا
نامدار و شهير هر ديار گرديد حال يد غيبی الهی ابواب مکاشفه باز نمود
و حقيقت از پس پرده راز رخ بگشود و جلوه نمود حتّی درماديّات
بقسميکه هر نفسی در مسائل فلسفه الهی غور نمايد بهتر از
ارسطو پی بحقيقت برد و همچنين در ماديّات حال اطفال در مدارس
در رياضيّات از ارسطو بهتر بحقيقت پی برند ملاحظه کن که اين
قرن چه قرن عظيم است و اين عصر چه عصر کبير ولکن آنان
مؤسّس علوم و فنون بودند از اينجهت برتری و منقبت دارند مثلاً
الآن هر طفل تلغرافی در تلغراف ماهرتر از مخترع تلغراف است
زيرا مخترع نميتوانست باين سهولت مخابره کند و الفضل للمتقدّم
پس شکر کن خدا را که در چنين قرنی بعالم وجود آمدی که
قرن حقيقة است و عصر حضرت احديّت ابواب گشوده و حجبات
دريده و اوهامات متلاشی گشته حتّی فنون و علوم مادّی بدرجه‌ئی
رسيده که يک طفلی بيشتر مطّلع از فلاسفه قبل است مثلاً
يک طفلی الآن در جبر و حساب از اقليدس ماهرتر است
زيرا اين فن بممرّ قرون و اعصار ترقّی نموده، خلاصه
گشته، نبذه گشته، کشفيّات شده تا بدرجه
بلوغ رسيده و عليک البهاء الابهی
حيفا ١٧ اکتوبر ١٩١٩ ع‌ع
