
لندن امة اللّه مس روزنبرگ   
هو اللّه
ای کنيز الهی، نامه‌ئی که بواسطه مسس استنارد
تقديم نموده بودی رسيد و همچنين ذکر نطقهای شما را نمود آن
نطق بسيار مفيد بود اميدوارم که من بعد نطقهای بليغ نمائی
و تعاليم بهائی را شرح و تفصيل دهی و تفهيم مستمعان کنی بمسس
گريدل تحيّت ابدع ابهی ابلاغ دار و بگو که عبدالبهاء در حقّ
طفل تو بملکوت ابهی دعا نمود که تأييد يابد اگر اين طفل
چنانکه بايد و شايد تربيت بهائی گردد در مستقبل بسيار ترقّی
خواهد کرد. و أما مستر فلپس در سفر اخير که بعکّاء آمد بياناتی
مفصّل باو شد و مرقوم داشت بايد آنرا طبع و نشر کند. و امّا
ترجمه کتاب او حسين روحی معلّم مکتب است کار بسيار دارد
فرصت ترجمه ندارد انشاء اللّه هر وقت مترجمی پيدا شود ميدهيم
ترجمه کند و تصحيح نموده آنرا ميفرستيم که طبع و نشر نمايد و امّا
جمله‌ئيکه نوشته است که روح ترقّی ميکند بمعاونت جسد مراد
اينست که چون جسد بخدمت عالم انسانی پردازد يعنی مثلاً
پرستاری مريضان کند و تقويت ضعيفان نمايد و در سبيل الهی
شهيد شود و فدا گردد اين سبب ترقّی روح است و همچنين چشم
جسمانی چون مشاهده روی احبّا کند و گوش جسمانی چون
وصايا و نصايح جمال مبارک استماع نمايد و ندای آسمانی بشنود اين
سبب ترقّی روح است و وسيله اصليّه ترقّی روح ايمان و ايقان
و عرفان است گفتار و رفتار بموجب تعاليم بهاءالله. و امّا بعد از
صعود ازين جسد وسيله ترقّی ارواح دعای ياران و تضرّع
دوستان است و همچنين فضل و موهبت حضرت رحمن. 
در خصوص روح، جمال مبارک الواح متعدّده نازل فرمودند
و همچنين مکاتيب بسيار از عبدالبهاء ولی گويا جناب برون نديده‌اند
شما آن الواح و مکاتيب را بواسطه ميرزا يوحنّا داود از طهران
بخواهيد ارسال مينمايند در محافل ترجمه لوح طرازات و لوح
تجلّيات ولوح کلمات و لوح بشارات و لوح اشراقات بخوانيد و شرح
و تفصيل دهيد و همچنين بيانات مبارک که دلالت بر وحدت عالم
انسانی و مساوات عمومی دارد در نهايت خضوع و خشوع
و احساسات وجدانی تلاوت نمائيد. بمستر کتورس بگوئيد که
شجره سوسياليست يک رائحه‌ئی از اوراق اين شجره مبارکه
دارد ولی اين شجره مبارکه هر ثمر و فاکهه‌ئی در آن موجود 
انسان چون در سايه اين شجر آيد اثمار جميع اشجار تناول نمايد. 
مستر گريدل را از قبل من تحيّت مشتاقانه برسان و بمسس هوکس
مهربانی من ابلاغ دار مس هولان را تحيّت محترمانه برسان و بگو
در عالم وجود آفتاب انور تجلّی ملکوت است اميدوارم که
مانند آئينه گردی و از اين فيض الهی بهره و نصيب موفور گيری
ای کنيز عزيز الهی مس روزنبرگ تو يقين بدان که در جميع محافل
با تو هستم و از خدا خواهم که نفثات روح القدس ترا تأييد نمايد بمستر
و مسس جز تحيّت ابدع ابهی ابلاغ دار در حقّ پسر آنان بهرام دعا
نمايم و اما آمدن من بآنصفحات بايد يکقوّه جاذبه‌ئی در آن صفحات
حاصل گردد که عبدالبهاء را جذب بآن ممالک نمايد انشاء اللّه حاصل
خواهد شد. بمستر يوحنّا داود نهايت مهربانی من
ابلاغ نما هميشه طلب تأييد و توفيق از برای
او مينمايم و عليک البهاء الابهی  ٩ژانويه ١٩٠٩  ع‌ع
