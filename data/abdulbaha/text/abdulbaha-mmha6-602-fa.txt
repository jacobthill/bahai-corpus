                                                               
هو الابهی
ای مشتعل به ذکر الهی شاطر در لغت عرب به معنی ماهر آمده پس تو که به اين اسم مسمّی شدی شطارت و مهارت را در امر اللّه ظاهر و مشهود نما و درايت و کفايت را در نشر نفحات اللّه. در امور دنيويّه و شئون اين دار فانيه مهارت و اقتدار دليل بر درايت و امتياز نيست چه که عنکبوت مهندسی بی‌بديل است و زنبور بنّای عجيب و غريب. سگ بيدار و هوشيار است، مور مدبّر و مواظب فصول و مواسم ليل و نهار. کرم مهين در زير زمين صد هزار استادی و زيرکی و فطانت می‌نمايد و درايت و کفايت اظهار می‌کند لکن جميع شئون اسفل سافلينست نه ظهور آيات باهرات اعلی علّيّين. پس تو که شاطر يعنی ماهری اقتدار و مهارت را در شئون رحمانی بنما و درايت و کفايت را در مراتب روحانی تا مظهر و المدبّرات امراً گردی و مطلع لنريه من آيات ربّه الکبری شوی و قدرت و توانائی از تو ظاهر گردد که ثابت و مبرهن شود که درايت و شطارت از فيوضات ملکوتست و مهارت و قدرت تو از تأييدات جبروت و اين فضل اکبر وقتی مشهود گردد که به جميع قوی بر اعلاء کلمة اللّه قيام نمائی و البهآء عليک. ع ع
