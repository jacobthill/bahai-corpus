
                     هُوالأبهی
ای ثابت نابت،  از تأييدات خاصّه جمال قدم و اسم
اعظم روحی لاحبّائه الفدا مستدعی و ملتمسيم که در جميع شئون
موفّق گردی اليوم مغناطيس اعظم تأييدات الهيّه اتّحاد
و اتّفاق دوستان الهيست قسم بآن جوهر وجود و مليک
محمود که اتّحاد و يگانگی احبّای الهی چنان تأثير و نفوذی در عالم
وجود دارد که بتقرير و تحرير نيايد و همچنين اختلاف و
بيگانگی در ميان دوستان رحمانی چنان مضرّتی در حيّز شهود
آرد که تصوّر نتوان نمود پس ای يار ديرين بجان و دل بکوش
که بيگانگی از ميان عباد الهی زائل گردد و يگانی روحانی وجدانی
رحمانی بميان آيد و چون اين شاهد اتّحاد و اتّفاق در انجمن
ياران جلوه نمايد عيش روحانی و جشن رحمانی تأسيس گردد
و دلبر امر الله و شهريار محبّت اللّه در کوه و دشت و صحرا خيمه
برافرازد و روح و ريحان بميان آيد و جهان جنّت ابهی گردد
و اگر اختلاف و بيگانگی بين دوستان باقی ماند روز بروز
شعله محبّت اللّه مخمود گردد و خمودت و جمودت احاطه کند
ع ع  پس تا توانی در ايتلاف بکوش تا عبدالبهاء راضی گردد
و روح و ريحان رخ نمايد فو اللّه الّذی لا اله الّا هو چون
تصوّر الفت ياران نمايم جان نفحات قدس استشمام نمايد
و چون ملاحظه اختلاف ياران کنم نهايت غموم و هموم
مستولی گردد باری ديگر آنجناب ملاحظه نمائيد که چه بايد
کنيد و چگونه بايد حرکت نمائيد و البهاء عليک و علی کلّ
ثابت راسخ علی الميثاق، ع ع  الحمدللّه مؤيّد و موفّقی
و نظر عنايت در جميع شئون شامل چون بدستور العمل
مجری نمائی من کفالت تأييدت را از جميع جهات مينمايم    ع ع
