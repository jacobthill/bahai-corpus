                               
هو الله
ای بندگان حقّ در قرآن عظيم از لسان حضرت کليم او اجد علی النّار هدی بيان مبين است. حضرات علما گويند که اين نار هدايت در شجره اخضر شعله زد و حضرت کليم بر آن آتش ثابت و مستقيم گشت امّا معنی نه چنين است ولی به حسب فکر نازنين حضرات علما حقّ اليقين است. امّا شما الحمد للّه آن نار موقده را در شجره انسانی مشاهده کرديد و آن ندای الهی را از حقيقت رحمانيّه استماع نموديد. ديده به صبح توحيد گشوديد و مشاهده انوار نيّر تقديس کرديد. ندای الهی را از جميع جهات شنيديد و واله و سرگردان به وادی ايمن شتافتيد و طلعت مقصود را در سينای ظهور يافتيد.
امة‌اللّه ضجيع جناب علی بيک و انجال اجلّا و صبايای ثابتاتش را به تحيّت ابدع ابهی ذاکرم و اميدوارم که هر يک به دهن حکمت و شعله عرفان شمع آن سامان گردند و عليکم التّحيّة و الثّنآء. ع ع
