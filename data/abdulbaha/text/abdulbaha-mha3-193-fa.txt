
لندن   
جناب ميرزا يوحنّا بن داود عليه بهاء اللّه الابهی   
هو اللّه
ای ثابت بر پيمان، نامه مشکين آن يار نازنين وصول يافت
مضامين مانند شهد و انگبين بود زيرا دلالت بر خلوص
در امر اللّه و ثبوت در ميثاق اللّه و انجذاب بنفحات اللّه مينمود مرقوم
نموده بودی که به لورد کروزن معرّفی شده ايد و ميخواهيد
رساله مدنيّه را باسواد الواح سائره نزد او بفرستيد الواح طرازات
و کلمات و بشارات و تجلّيات و اشراقات را با مکتوبيکه اين عبد
بشرق و غرب نوشته و مضمون منافع و فوائد وحدت عالم انسانی
و اتّحاد و اتّفاق جميع طوائف و ملل و در امريکا ترجمه و طبع شده
اگر سوادی از آن نامه در دست داشته باشيد از برای او بفرستيد. 
و امّا قضيّه شاهزاده والا در نهايت مهربانی با او بحکمت معامله
و رفتار نمائيد زيرا قدری مداخله در امور سياسيّه دارد و ما
بکلّی از اين امور در کنار نصيحت نمائيد و دلالت فرمائيد
تا از تقيّدات عالم فانی و دلبستگی بخاکدان ترابی قدری فراغت يابد
بلکه دل و جان قدری راحت و آسايش جويد و مشغول بحقّ
شوند و بعالم آزادی الهی پی برند سرير سلطنت ابدی در جهان
الهی جويند و از سلطنت اين عالم بکلّی منقطع گردند ترتيل
آيات کنند و بتضرّع و مناجات پردازند. بامة اللّه المنجذبه مسس
کروپر و امة اللّه المقرّبه مسيس هوايت و بامة اللّه الموقنه مس بوکتن
و بامة اللّه المؤمنه مس شپل تحيّت ابدع ابهی ابلاغ نما
و عليک البهاء الابهی در سنه ١٩٠٩   ع‌ع
