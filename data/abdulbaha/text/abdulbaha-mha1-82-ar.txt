
 هو اللّه 
ای بنده حقّ نامه مفصّل رسيد و از روايات مذکوره
نهايت استغراب حاصل گرديد و معلوم شد که بعضی
ملتفت بيانات الهی نشده‌اند لهذا گمان چنان گشته که
نفوس موقنه را جز در عالم اسما مقامی نه و مکافات و فوز
و فلاحی نيست سبحان اللّه اين چه تصوّر است و چه
تفکّر اگر چنين باشد جميع در خسران مبينيم و ذلّ
و هوان عظيم آيا جميع اين بلايا و محن و رزايا بجهت مقامی
در عالم اسما است استغفر اللّه عن ذلک بلکه در نزد اهل
حقيقت عالم اسماء را مقامی نه و شأنی نيست سائرين از عدم
تفکّر و تبصّر مقام اسما را اهمّيّت دهند امّا در نزد اهل
حقيقت از قبيل اوهام شمرده شود بلی در بيانات الهيّه
اين ذکر موجود که جنّت عرفان حقّ است و نار
احتجاب از ربّ الارباب از اين بيان مقصود اين نيست
که ديگر عالم الهی نه و فيض نامتناهی نيست استغفر
اللّه عن ذلک بلکه مقصد چنين است که عرفان
و احتجاب بمنزله شجر است و نعيم و جحيم در جميع عوالم
الهيّه بمنزله ثمر در هر رتبه ئی از مراتب نعمت و نقمت
موجود در عالم فؤاد عرفان نعمت و احتجاب نقمت است
زيرا اساس هر نعمت و نقمت در عوالم الهيّه اين دو است
ولی در جهان حقّ نفوس مقبله را ما لا رأت عين و لا
سمعت أذن و لا خطر بقلب بشر موجود زيرا اين عالم
فانی مانند عالم رحم است که کمالات و نقائص جسمانيّه
انسان در عالم رحم معلوم نه چون از عالم رحم باين عالم آيد
نقائص و کمالات جسمانيّه ظاهر و آشکار گردد و انسان
در عالم رحم از هر دو بيخبر حال اگر نفسی را در عالم رحم
بيان فضائل و رذائل اين جهان ميشد و نعمت و نقمت
اين عالم تشريح ميگشت آيا جنين را تصوّر آن ممکن بود
لا و اللّه زيرا در عالم رحم اين فضائل و رذائل و اين
نعمت و نقمت موجود نيست تا تصوّر آن نمايد مثلاً 
طفل جنين تصوّر سمع و بصر نتواند و آنچه القا بکنی
اوهام انگارد و چون باين عالم قدم نهد ملاحظه کند
ما لا رأت عين و لا سمعت أذن و لا خطر بقلب جنين
همچنين است حالت انسان در رحم اين عالم چون بعالم
ديگر شتابد ملاحظه نمايد که از جهان تنگ و تاريک
نجات يافته و بجهان الهی در آمده و اگر چنانچه در اين
نشأه رحمانيّه آن نشأه کلّيّه روحانی مجهول و غير معروف
باشد تعجّب و استغراب نبايد زيرا هر عالم ما دون از عالم
فوق بيخبر است مانند جنين در عالم رحم از اينجهان بيخبر است
و چون بعالم ما فوق انتقال نمايد با خبر گردد و احساس کند
ولی قبل از انتقال تصوّر و ادراک محال ای طالب حقيقت
نظر در مراتب وجود جسمانی نمائيد عالم جماد بکلّی
از عالم نبات بيخبر است و حال آنکه عالم نبات موجود
و همچنين عالم نبات بکلّی از عالم حيوان بيخبر زيرا حوصله
نباتيّه گنجايش ادراک عالم حيوانی ندارد و تصوّر قوّه
حسّاسه نتواند ولی چون بعالم حيوان آيد سمع و بصر يابد
و مواهبی مشاهده کند که بکلّی در عالم نبات مفقود
و مستور و مکنون بوده و همچنين حيوان تصوّر نفس
ناطقه نتواند و از ادراکات حقيقت انسانی بکلّی محروم
زيرا عالم حيوان را اين گنجايش نه حال اگر عالم نبات
از عالم انسان بکلّی بيخبر باشد دليل بر عدم وجود عالم
انسان است لا و اللّه پس انکار نفوس انسانی بجهان
الهی مانند انکار جماد است که از عالم نبات خبر ندارد
و همچنين انکار نبات است که از عالم حيوان خبر ندارد
و همچنين انکار حيوان است که از عالم انسان خبر ندارد
حال منکرين را اعظم شبهات اين است که آن عالم کجاست
و هر شیء که وجود عينی خارجی ندارد اوهام است
و حال آنکه عالم وجود عالم واحد است ولی بالنسبه بحقائق
متعدّده تعدّد يابد مثلاً عالم وجود جماد و نبات و حيوان
عالم واحد است ولی عالم حيوان بالنسبه بعالم نبات
حقيقت روحانيّه و جهانی ديگر است و نشأئی ديگر
باری اگر حيات انسانی و نتيجه اين کون نامتناهی اين
باشد که آفتابی بدمد و نسيمی بوزد و ابری ببارد
و گياهی برويد و منتهی بنشأه انسانی گردد که خلاصه
ايجاد است و نشأه انسانی نيز منحصر در شئون اين عالم
فانی باشد يعنی ايّامی چند انسان در اين عالم خاکی
با انواع بلايا و محن و آلام بگذراند بعد نابود شود
و ايجاد منتهی باين گردد در اين صورت البتّه وجود
عين هذيان است و ايجاد عبارت از تصوّر و اوهام نتيجه
بکلّی مفقود و ثمره بتمامه نابود و حال آنکه اگر ادنی
تأملّی نمايند واضح و مشهود است که اين کون نامتناهی را
حکمتی عجيب مقرّر و مقدّر و نتيجه عظيم محقّق و متيقّن
اين افکار و اوهام که انکار عوالم الهيست از خصائص
حيوان است نه انسان حيوان تصوّر جهانی ديگر ننمايد
و عالم الهی نداند و جنّت و نار نينديشد و موهبت
و نقمت تصوّر نتواند حاشا که نفوس مبارکی که مظهر
هدايت کبری هستند محتجب باين اوهام گردند و عليکم البهاء الأبهی ع‌ع 
