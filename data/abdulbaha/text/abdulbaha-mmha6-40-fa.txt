                                                             
هو اللّه
يا من تمسّک بذيل الالطاف مکاتيب آن جناب وارد و مضامين سبب افسردگی اين قلب حزين گرديد. سبحان اللّه به جهت حفظ روح و ريحان احبّاء اللّه اين عبد به جميع وسائط و وسائل تشبّث نمود ولی نتيجه به خون دل منتهی شد. لابدّ در اين حکمت بالغه بوده. عسی ان تکرهوا شيئاً و هو خير لکم. باری از تفکّر و تمعّن و تحيّر چاره‌ای جز اين نديد که حسم اين مشکلات و قطع اين محاججات و حلّ اين معضلات را به حضرت آقا سيّد علی اکبر عليه بهاء اللّه الانور حواله نمايد چه که ايشان در آن ديارند و در امور تجاريّه و حسابيّه مدقّق و فی‌الحقيقه در جميع امور خالص النيّه هستند لا تأخذه فی اللّه لومة لائم، لهذا مکتوبی به ايشان مرقوم شد و در جوفست تسليم نمائيد. اين عبد در اين خصوص يعنی مشکلات حاصله بين احبّاء اللّه در آن اقليم با وجود جميع اين مشقّات و مشغوليات البتّه يک جلد کتاب کبير مرقوم نموده، لهذا ملاحظه نمائيم که حضرت آقا سيّد علی اکبر چه خواهد نمود. ع ع.
