                                                               
... اين ايّام در جميع بلدان ايران به سبب نصائح عبدالبهآء جميع احبّا در مهد امن و امان آرميده و در اين انقلاب کلّ احزاب در اشدّ اضطراب بوده‌اند ولی در صفحات خراسان الی‌الآن ياران در پنجه ظلم و عدوان مبتلا. در نامق هر فاجر فاسق دست تطاول گشاده، حصار آشيانه اشرار گرديده. مشغوليّت حکومت را فرصت يافتند و در ميدان درندگی چون گرگان دواسبه بتاختند هرچند احبّای الهی به جانفشانی فائز گشتند و گوی سبقت را از ميدان اين سعادت بربودند، فی‌الحقيقه سر نباختند بلکه برافراختند. هر سری که مظهر سرّ شهادت گردد در جهان بالا سرفراز شود و هر نفسی در سبيل حقيقت جان فدا نمايد در جهان جانان بقای ابدی جويد. ولی تأسّف و افسوس در اينست که در سائر اقاليم عالم گرگان خوی درندگی روز بروز رها کنند و از تيزچنگی بگذرند و خلق و روش و سلوک اغنام و غزالان يابند ولی در ايران آناً فآناً بر درندگی افزايند و تيزچنگی بيازمايند يا حسرة عليهم. در اخلاق انسانی سائر اقاليم حتّی زنگی جنگی ترقّی نموده ولی ايران که در ازمنه قديمه مرکز انسانيّت و مدنيّت بود و به بزرگواری شهير آفاق گشته حال به چنين اطوار و احوال گرفتار. نه شرم و حيائی نه عدل و وفائی و نه خشية اللّهی. ديگر معلوم است چه نتائج خواهد بخشيد مگر آنکه يد قدرت بنياد بيداد براندازد و ستمکاران را کيفر فرمايد تا در اين جهان به شرارت کردار گرفتار و در آن جهان نوميد و از خود بيزار شوند. نسئل اللّه بان يقطع دابرهم فقطع دابر قوم فاسقين. باری ما به کار خود مشغول و به جانفشانی مألوف و در عشق و محبّت دلدار آرزوی فراز دار داريم و قربانی و جانفشانی خواهيم، فليعمل کلّ علی شاکلته...
