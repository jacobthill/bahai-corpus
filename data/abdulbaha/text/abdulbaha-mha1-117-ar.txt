
 هو اللّه 
ای نوش پر جوش و خروش صد کرور شعرا و فصحا
و بلغا در اين توده غبراء آمدند و رفتند و انفاسرا در هوا
و هوس صرف نمودند و اوقات را بی‌ثمر گذراندند. يکی 
ستايش باغ و راغ و شجر و ثمر نمود و ديگری وصف
ماغ و ميغ و بحر و برّ يکی از طراوت رخ بتان زبان گشود
و ديگری از حلاوت عارض مهوشان برخی از سهم
و سنان سام و نريمان وصف کردند و بعضی از يال
و کوپال رستم دستان نعت نمودند ولی کلّ اوهام بود.
الحمد للّه تو ستايش جمال قدم و اسم اعظم نمودی و بشکر
عنايت حيّ قديم لب گشودی و داد سخن دادی و حقّ
فصاحت و بلاغت ايفا نمودی. پس شکر کن که بچنين
موهبتی مخصّص گشتی و بچنين عنايتی مؤيّد شدی
صبح رضوانست و بامداد امداد جمال بی‌انداد و اين
عبد بياد تو و ياران الهی دمساز کلّ را تحيّت برسان
و بشارت بی پايان عنايت يزدان ده ع‌ع 
