
 باطوم احبّای الهی و اماء الرحمن عليهم و عليهنّ البهاء الابهی
هُو اللّه
أيّها المخلصون، أيّها المنجذبون، أيّها الثابتون علی العهد و الميثاق،
الحمد للّه راه مسدود مفتوح  گشت و مخابره تجديد يافت از احبّای
آن حدود و ثغور اخبار خوشی مسموع شد که در امر حيّ قيّوم
ثابت و در ايمان و ايقان مانند جبل شامخ راسخ تا بحال مرور
و عبور از آن بندر نميشد ولی الحمد للّه يارانی در اين ايّام از آن
حدود وارد و خبرهای خوشی رساندند ديگر آمد و شد
دوستان از آنسامان استمرار خواهد يافت و اميد چنانست که
آن بندر منوّر گردد، روز بروز ياران ازدياد يابند و نفوسی
جديد در ظلّ کلمة اللّه درآيند و ترتيل آيات توحيد نمايند و لوح
محفوظ ميثاق را طوق اعناق کنند، افسر ثبوت بر سر نهند و ديهيم
استقامت بيارايند و نار عشق را برافروزند و پرده شبهات بسوزند
تا دلبر تعاليم الهيّه در نهايت جمال پرده بر‌اندازد و شمع جمع گردد
و شاهد انجمن شود. از اين حرب جديد و انقلاب شديد نفوس
خفته بيدار شدند و غافلان هوشيار گشتند و صيت تعاليم الهی
در جميع اقاليم اشتهار يافت، منطوق کتاب اقدس و سوره
هيکل بعد از پنجاه سال جميع ظاهر و محقّق گشت و خطاب
ببرلين چون افق مبين ظاهر و آشکار شد و عتاب بويلهلم سرّش
واضح و مبرهن گرديد و خطاب بنقطه واقعه بين البحرين مانند
نيّرين واضح و مشهود شد و آيه قد استقرّ عليک کرسيّ الظلم
هويدا و مشهود گشت و همچنين اخبارات عظيمه و حوادث کلّيّه
که از قلم اعلی صادر گشته. خلاصه در نزد جمهور اهل آفاق مسلّم
شد که امروز روح اينعصر و سلامت اينقرن بتعاليم صادره از قلم
اعلی است حتّی رئيس جمهور چهارده مسئله اساس جمعيّت
امم نهاد و دوازده از آن اساس از قلم اعلی صريحاً پنجاه سال پيش
صادر شده و در آفاق بواسطه جرائد و رسائل انتشار يافت و اعاظم
اوروپ و امريک مطّلع بر آن گشتند مقصد آنست که وقت
آنست که جميع احبّا بهدايت خلق برخيزند و برفتار و کردار و گفتار
سبب هدايت نفوس شوند اگر باين قيام نمايند تأييدات ملکوت
ابهی پياپی رسد و نفحات قدس انتشار يابد و عليکم و عليکنّ
البهآء الابهی حيفا ٣٠ تموز ١٩١٩   ع‌ع
