
                     هُواللّه
ايّها المقبلون المقبولون،  جناب درويش غلامحسين
عليه بهآء اللّه الأبهی از حيفا رقيمی ارسال نمودند و خواهش
نگارش اين نامه کردند من نيز با صد هزار مشاغل و موانع
در کمال حبّ بتحرير پرداختم تا سبب تسرير قلوب گردد و
تنوير افئده و نفوس شود امروز نور جهان افروز پرتو حبّ
الهی و شعاع صلح اعظم و صلاح اممست و در جميع کتب مقدّسه
اين يوم موعود مذکور که جنگها بصلح انجامد و ظلم و عدوان
بعدل و احسان منتهی گردد و جور و جفا بحبّ و وفا منقلب
شود اين از امور مبروره محتومه کور ظهور است هر چند
هنوز بظاهر اين نجم هدی در افق عالم باهر نه ولی صبح
مبينش ساطع و عنقريب شمس منيرش طالع گردد ای ياران
مانند محيط بی پايان موج محبّت زنيد تا خس و خاشاک
عدوان و جفا از اين بحر وفا بدر اندازيد و روی اين دريا
آئينه آسا لطافت موهبتش عيان گردد و علوّ منقبتش نمايان
شود الحمدللّه بحر الطاف پر موجست و ابر عنايت فائض بر
عالميان ياران در ظلّ رحمانيّتند و دوستان سرمست
صهبای روحانيّت در هر دمی يمی بموج آيد و در هر نفسی
بشارتی در رسد الطاف جمال مبارک احاطه نموده و فضل
و موهبتش مستولی گشته با وجود اين چگونه دمی بياسائيم
و صبر و قرار بيابيم و غفلت بنمائيم فرصت از دست بدهيم
وقت آنست که خود فراموش نمائيم و سرمست جانفشانی
نمائيم و شادمانی بکنيم تا در ملکوت تقديس بکامرانی موفّق
         گرديم و عليکم التّحيّة و الثّنآء    ع ع
