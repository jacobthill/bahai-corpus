
 هو اللّه 
ای حبيب روحانی تا بحال از تقادير الهی وسائل مکاتبه
بدست نيامد که تحريراً بذکر آن مخمور صهبای محبّت
اللّه مشغول شوم يک دفعه تلافی مافات شد مقصود
اين است که اليوم قوای رؤوسای اديان بأجمعهم متوجّه
تشتيت انجمن رحمان و تفريق و تخريب بنيان حضرت
يزدان است و جنود مادّی و ادبی و سياسی جهان از هر
جهة مهاجم چه که امر عظيم است عظيم و عظمت امر
در انظار واضح و لائح لهذا بايد بفضل و عون الهی چنان
استقامت و ثبوتی از مستظلّين در ظلّ جناح عنايت
حضرت احديّت ظاهر و لائح گردد که جميع انظار
و عقول حيران شود. بعد از حضرت روح معدودی
بودند که بشريعه روح اللّه وارد شدند با وجود آنکه
در بدايت عروج آنحضرت از کمال وحشت و دهشتی
که حاصل شده بود تزلزل و اضطراب مستولی شد لکن
بعد از چند روز زنی مسمّاة بمريم مجدليّه باستقامت و ثبوتی
ظاهر شد که آن رجال را بر امر ثابت و مستقيم نمود
و بر اعلاء کلمة اللّه قيام نمودند. با وجود آنکه بظاهر
صيّاد ماهی و صبّاغ بودند بيمن و مبارکی امر الهی
بنفحات اللّه مشام اهل آفاق را معطّر و قلوب اهل وفاق را
زنده نمودند. فاعتبروا يا احبّاء اللّه و أمنائه من ظهور هذه
القدرة العظيمة و السلطنة الّتی کانت کالروح نافذة فی 
شريان جسم العالم و نابضة فيه و ارتعدت و تزعزعت منها أرکان الشرک عبده عباس
