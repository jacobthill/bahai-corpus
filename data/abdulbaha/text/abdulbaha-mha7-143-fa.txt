
                  هُو اللّه
ای کنيزان عزيز جمال ابهی،  نامه‌ئی از آن امة اللّه منيره
والده باهره رسيد دليل بر آن بود که الحمدللّه اجزآء
مدرسه تأييديّه موفّق بر خدمتند و ساعی در ترويج معارف
بين امآء رحمن  امروز نشر علوم و تدريس فنون و تعليم
اطفال ذکور و اناث از اعظم اساس اين قرن مبين و
عصر عظيم است  و هر کس در آن اقدام نمايد در درگاه
اسم اعظم مقبول و مقرّب و در قلوب ملأ اعلی محبوب
و مبجّل و در السن جميع طوائف مذکور و مشتهر است
خدمتی اعظم از اين نه  زيرا جهان بعلوم و فنون روشن
و تابان گردد  علم نورانيّت آفاقست سبب روح و ريحان
اهل اشراقست  حيات ابديّه است عزّت سرمديّه است
خوشا بحال نفوسی که تشنه اين مآء معينند و يا ساقی اين
کوثر و سلسبيل.  مناجاتی در ذکر حضرت طائره الطّائرةُ
الصّيت فی الآفاق در هفته پيش بدرگاه احديّت شد
و نسخه‌اش بطهران ارسال گشت البتّه ملاحظه خواهيد
کرد  کنيز عزيز الهی امة الأعلی و مسس استوارت و دکتور
کلارک و مس کپس اين کنيزان  عزيز الهی فی الحقيقه خدمت
بآن ورقه متصاعده الی اللّه نمودند  و اين زحمت ايشان
در ملکوت ابهی مذکور و مقبول و عليکنّ البهآء الأبهی  ع‌ع
