
کرمان   
اعضای محفل روحانی و احبّای الهی عليهم بهاء اللّه الابهی   
هُو اللّه
ای ثابتان بر پيمان، اليوم اين عنوان از ابدع الحان زيرا قوّت
امر اللّه بعهد و پيمانست و نشر نفحات در آفاق بقوّه ميثاق است
و وحدت بهائی را جز عهد الهی محافظه ننمايد و هجوم ناکثين
و ناقضين را جز ثبوت بر ميثاق دفع نکند لهذا اين عنوان يعنی
ثابت بر پيمان بين ملأ اعلی شايان ستايش بی پايان الحمد لله  آن محفل
رحمانی سزاوار اين عنوان آسمانی زيرا ثابت و مستقيمند و نابت
و متين و رزين و رصين. در قطب کرمان اعلامی متعدّد و مختلف
در زمان سابق بلند شد و بر آفاق ايران موج زد ولی عاقبت از آن
اوج افتاد و فوج فوج از سايه آن علمها خروج نمودند و مظهر
آيه مبارکه ما لها من قرار گشتند زيرا اشباح بود نه ارواح سايه
بود نه آفتاب الحقّ له صولة. حال الحمد للّه نفحات رحمن در
کرمان رو بانتشار است و عنقريب علم مبين بلند شود و خيمه
وحدت عالم انسانی مرتفع گردد جميع کفها متلاشی شود
و دريا مانند آئينه صاف و نمودار گردد و سبيل هموار شود و لا
عوج فيها و لا امتا آشکار گردد ای احبّای الهی رايات ربّانی
در جميع آفاق موج ميزند و نسيم جانپرور جنّت ابهی اقاليم سبعه را
حيات ميبخشد آهنگ يا بهاء الابهی از قطعات خمسه بملأ
اعلی ميرسد و نغمه يا عليّ الاعلی از شرق و غرب در بارگاه قدس
وجد و فرح ميبخشد بيگانگان در جذب و طربند و دورماندگان
در وجد و شعفند آسيا و امريک دست در آغوشند و اروپ
و افريک از جام وحدت مدهوش 
ولوله در شهر نيست جز شکن زلف يار 
              فتنه در آفاق نيست جز خم ابروی دوست 
با وجود اين ايرانيان بخواب کابوسی گرفتار و بنوهوسی
مبتلا و غافل از اين موهبت کبری و حال آنکه ايران مطلع
شمس حقيقت است و مرکز سنوحات ‌رحمانيّه.
آب در کوزه و کلّ تشنه لبان ميگردند 
                    يار در خانه و کلّ گرد جهان ميگردند
و تحرّی ما به الترقّی ميکنند و آرزوی عزّت و حشمت در عالم
انسانی مينمايند و چنين موهبتی را که در قطب ايران جلوه
نموده بی‌اعتنائی ميکنند ملاحظه نمائيد که چه قدر غافلند
اليوم در هر اقليمی اگر شخصی ايرانی را تعريف و توصيف
خواهند گويند اين شخص از وطن بهاء اللّه است فوراً عزيز
و محترم گردد اقلاً ايرانيان بايد قدر اين را بدانند از انظار جهانيان
افتاده بودند و از امم متوحّشه شمرده ميشدند حال چنين
عزّت پايدار يافتند و چنين تاجی از گوهر شاهوار بر سر نهادند 
نعم ما قال الشاعر
هر که ارزان ميخرد ارزان دهد
              گوهری طفلی بقرصی نان دهد
حقّ عيان چون مهر رخشان آمده
            حيف کاندر شهر کوران آمده
شمس حقيقت اگر در سائر اقاليم اشراق نموده بود تا بحال اشعّه‌اش
جهانگير گشته بود زيرا اهل آن اقليم قدر اين فضل عظيم را
ميدانستند ولو مؤمن نبودند مسرور بودند اليوم فرنگيان
نهايت افتخار بناپليون اوّل ميکنند که در فرانسه چنين شخصی
عظيم پيدا شد و آلمان مباهات بفردريک کبير مينمايد که چنين
شخص شهيری در آلمان جلوه نمود و روس افتخار ببطرس اکبر
مينمايند که چنين اژدر در ملک روس صفدر گرديد و انگليز
بهنری و امريک بواشنگتون و ايطاليا بگريبالدی.
باری هر ملّتی بشخص شهيری افتخار و مباهات مينمايد ولکن
جميع اين نفوس عظيمه کوکب آفل بودند و سوف لم تسمع لهم صوتاً
و لا رکزاً ولکن ايران که موطن مقدّس است و مرکز تجلّی اقدس
اهل آن از شمس حقيقت غافل و ذاهل و حال آنکه انوارش بر قرون
و عصور بلکه احقاب و دهور ميتابد و نميدانند که بعضی از اعاظم
رجال عالم نگين عقيقی را که باسم اعظم منقوش تعظيم مينمايند 
و بر خاتم الماس ترجيح ميدهند ولکن ايرانيان بخواب خرگوشی
گرفتار. فيا سبحان اللّه اين چه نادانيست و اين چه سرگردانيست
يرون باعينهم نعمة اللّه ثمّ ينکرونها.
احبّای الهی بايد اين کورانرا بينا کنند و اين کرانرا شنوا نمايند 
الحمد لله  اعضای اين محفل رحمانی روی منوّر دارند
و مشام از رائحه جنّت ابهی معطّر از خدا خواهم
که حبّ مجسّم باشند و موهبت مشخّص
و روح مصوّر و عليکم البهاء الابهی
حيفا ١٩ ديسمبر ١٩١٩   ع‌ع
