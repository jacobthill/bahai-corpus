
لوح سوم
که بافتخار احبّا و اماء رحمان ١٢ ايالات مرکزی ايالات متّحده
صبح چهار شنبه ٢٩ مارچ سنه ١٩١٦ در جلوی بيت
مبارک در بهجی از فم مرکز ميثاق صادر گشت
احبّا و اماء رحمان در  ١٢ ايالات مرکزی ايالات متّحده ميشيگان
ويسکنسن، ايلی‌نوا، ايندييانا، اُوهايو، منيزتا، آيووا
ميسوری، نورت داکوتا، سوت داکوتا، نبراسکا
کانساس عليهم و عليهنّ التّحيّة و الثّناء
 هُو اللّه
ای نفوس آسمانی ای محافل روحانی ای مجامع ربّانی هر چند
مدّتيست که در تحرير رسائل تأخير شد و اين بجهت صعوبت
ارسال و مرسول بود حال چون اندکی سهولت حاصل لهذا
بتحرير اين مختصر پرداختم تا دل و جان بياد ياران روح و ريحان يابد
همواره اين آواره بدرگاه حضرت احديّت تضرّع و زاری مينمايد
و ياران را عون و عنايت و تأييدات آسمانی طلبد هميشه در خاطريد
فراموش نشده و نخواهيد شد از الطاف حضرت پروردگار
اميدوارم که روز بروز بر ايمان و ايقان و ثبوت و استقامت بيفزائيد
و سبب انتشار نفحات قدس گرديد هر چند در ايالات ايلی نوا
و ويسکنسن و اوهايو و مينزتا و ميشيگان  احبّا الحمد للّه
موجود و در نهايت ثبوت و رسوخ محشور شب و روز جز نشر
نفحات الهی مقصدی ندارند و بغير از ترويج تعاليم آسمانی مرادی نه 
مانند شمعها بنور محبّت اللّه روشنند و بمثابه طيور شکور
در رياض معرفة اللّه بالحان روح بخش تغنّی مينمايند ولی
در ايندييانا، ايودا، ميسوری، نرت داکوتا، سوت داکوتا
نبراسکا، کانساس در اين ايالات عبور و مرور احباب قليل
و آنطوريکه بايد و شايد ندا بملکوت الهی نگشته و اعلان وحدت
عالم انسانی نشده و نفوس مبارکی و مبلّغين منقطعی بآنصفحات
نرفته لهذا اين ولايات هنوز افسرده است بايد بهمّت ياران الهی
در اين ولايات نيز نفوسی مشتعل بنار محبّت اللّه شوند و منجذب
بملکوت اللّه گردند تا آن اقليم نيز روشن گردد و نسيم
روح بخش گلشن ملکوت مشام اهالی را معطّر نمايد لهذا اگر
ممکن گردد نفوسی منقطع الی اللّه و منزّه و مقدّس بآنصفحات
بفرستيد اگر اين نفوس در نهايت انجذاب باشند يقين است که
در مدّتی قليله نتائج عظيمه خواهد بخشيد ابناء و بنات ملکوت
مانند دهقان حقيقی هستند بهر خطّه و ديار که مرور نمايند
جانفشانی کنند و تخم پاکی بيفشانند آن تخم پاک خرمنها تشکيل
کند چنانچه در انجيل جليل ميفرمايد چون تخم پاک در ارض
طيّبه طاهره افشانده گردد فيض و برکت آسمانی حصول يابد
اميدوارم که شما موفّق و مؤيّد گرديد ابداً فتور در نشر تعاليم
الهی نکنيد روز بروز بر همّت و سعی و کوشش بيفزائيد 
و عليکم و عليکنّ التّحيّة و الثّناء  ع‌ع   
