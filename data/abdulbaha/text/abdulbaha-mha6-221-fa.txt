
                      هُواللّه
يا من اختاره عبدالبهآء لنشر نفحات اللّه،  نامه شما
رسيد الحمدللّه در مراغه موفّق و مؤيّد گرديديد امروز
هيچ عملی مبرور مقابلی با تبليغ امر ربّ غفور ننمايد
زيرا زمان بذر افشانيست هر دهقان حقيقی جز بِکِشتن نپردازد
ولی غافلان در زمان بذر افشانی بفکر حصاد افتند حصاد
از ارکان زراعت است ولی نه در زمان بذر افشانی خرمن
نتيجه دهقانی است امّا نه در زمان آبياری الحمدللّه شما
حال ببذر افشانی پرداختيد البتّه موفّق و مؤيّد خواهيد
شد در جميع بلاد آذربايجان سير و حرکت نما و نفوس را هدايت
کن و اگر چنانچه مجال بيابی بقفقاز توجّه نما و نفوس را
بشريعه الهيّه دعوت کن جميع بلاد نهايت استعداد يافته
است ولی مبلّغ بسيار کم اگر مبلّغينی مبعوث شوند در
اندک زمانی آذربايجان از پرتو شمس حقيقت بتمامه روشن
گردد و قفقاز محرم راز شود بجميع ياران الهی تحيّت ابدع
ابهی ابلاغ دار و عليک التّحيّة و الثّنآء  عبدالبهآء عبّاس
