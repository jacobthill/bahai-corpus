                                                             
هو الابهی
ای ورقات شجره محبّت اللّه جناب امين عليه بهآء اللّه، حمد خدا را که منتسب به نفسی هستيد که از بدو امر اللّه مشتعل به نار عشق الهی و منجذب جمال رحمانی گشته. چه بسيار زحمت‌ها و مشقّت‌ها که در سبيل دوست معنوی کشيده و چه بسيار باديه‌ها که در خدمت امر اللّه پيموده. بسا شب‌ها که به ذکر الهی و محامد و نعوت محبوب حقيقی صبح نموده و عاقبت به اشتياق حلقه‌های زلف يار در زير غلّ و زنجير رفته و اسير و دستگير ظالمان و ستمکاران روی زمين گشته. با وجود آنکه نفسی جز به صلاح و خيرخواهی دولت و عموم خلق برنياورده و جز به صدق و دعای خير در حقّ کلّ لب نگشوده عاقبت بيجرم از کذب مفترين از اهل فساد شمرده گشته و به عقوبت اهل عناد در سبيل الهی مبتلا شده. در غفلت و عدم تميز و اشتباه‌کاری اوليای امور مظلومی آن سردفتر صادقان و خيرخواهان دولت و ملّت کفايت است و نزد عقلا حقيقت حال واضح و روشن. سبحان اللّه با وجود آنکه حقّ سبحانه و تعالی مفسدين را ظاهر و واضح فرمود و بر نفاق قيام نمودند و شهره آفاق شدند و حجّت الهی بالغ شد باز حکومت مفسد را از مصلح نشناخت و خيرخواه را از بدخواه فرق و تميز ننهاد.  عن‌قريب آه و انين مظلومان در قلب امکان تأثير نمايد و مفسدين به نکبت کبری مبتلا گردند. باری چون شما ورقات آن شجره صدق و صفا هستيد دعا کنيد خدا اين بيخردان را هدايت فرمايد و بصيرتی عنايت کند تا صادق را از کاذب فرق دهند و دوست را از دشمن بشناسند چه که می‌فرمايد من يهدی اللّه فهو المهتدی و من يضلل فلن تجد له وليّاً مرشدا. آن ورقات در جميع اوقات بين يدی الحقّ مذکور بوديد و نحن ندعو اللّه ان يعطّر مشامّکنّ بنفحات قدسه فی کلّ آن و حين. ع ع
