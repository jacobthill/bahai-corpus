
                      هُواللّه
ای بنده پاينده آستان حق،  جميع خلق آزادگی خواهند
و بزرگواری جويند و سروری طلبند ولی تو پند از
عبدالبهآء گير  بندگی خواه و کهتری جو و چاکری طلب
زيرا بنده آن آستان سرور دو جهانست و در بند آن
زلف مشکبار آزاده لامکان زحمت و مشقّتی که در سبيل
جانان کشيدی هميشه در خاطر اين آوارگانست و سبب
تقرّب درگاه يزدان نفسی که در سبيل آن دلبر آفاق
صدمه و بلا نکشد در خسران و زيانست و مبتلا بزاويه
نسيان و هر بزرگواری که مانند جام سرشار از باده بلا
لبريز است پر روح و ريحان و محرم خلوتگاه يزدان
پس ای يار مهربان از مشقّت و بلائی که کشيدی شادمان
باش و شکرانه نما زيرا تحمّل اين بلايا مانند بذر افشانيست
و برکت خرمن محقّق و مقرّر. امة اللّه رقيّه سلطان را
تحيّت برسان و همچنين امة اللّه قمر سلطان را و همچنين
آقا جلال را از الطاف بی پايان حضرت رحمن  اميدوارم
که مشمول الطاف گردند و منظور بعين عنايت حضرت
رحمن و علی الکلّ التّحيّة و الثّنآء و البهآء الی الأبد الآباد  ع ع
