 
                  هوالابهی
ای هوشيار ، جهانيان مدهوش اوهامند و بيهوشان صراحی و جام مدام . عکسی
    از پرتو تجلّی در خمخانهء عاشقان افتاد جوش  و خروش در خيل آشفتگان
    افتاد و فرياد و فغان در قلوب عارفان . حال که‌ آن مجلّی طور با رخی تابان و
    جعدی عنبر افشان و زلفی مشکين و لعلی نمکين و جمالی ظاهر و حسنی باهر
    ساقی بزم امکان گشت و درهای ميکدهء ‌الهی را بر جهانيان گشود و می تجلّی
    خوشگوار سبيل فرمود و الحان بديع  به گوش ميگساران رساند  خاموش و
    محجوب و محروم ماندند . و چون حال را چنين يافت روی منير را در پس پرده
    کرد و جمال عظيم را در سحاب غيب متواری فرمود . ع ع
