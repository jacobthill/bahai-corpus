                                                               
هو الله
ای يار مهربان، اثر کلک مشکبار سبب سرور عبدالبهآء گرديد زيرا ذکر اتّحاد و اتّفاق و محبّت احبّا بود. آنچه سبب سرور و حبور است بشارت الفت قلوبست و برعکس خبر انشقاق و اختلاف مورث صد هزار احزان. الحمد للّه که اين نامه اخير ناطق بر محبّت و الفت ياران نازنين بود.
از وبا مرقوم نموده بوديد. در قرآن می‌فرمايد و لقد اخذناهم بالعذاب الأدنی دون العذاب الأکبر لعلّهم يرجعون. يعنی نفوس غافله را به عذاب دنيا مبتلا کرديم پيش از عذاب آخرت که شايد متنبّه شوند و رجوع الی اللّه نمايند. ولی اين مردم نه چنان در خواب که صور اسرافيل نيز بيدار کند تا چه رسد به صوت و نفير وبا و شيپور طاعون جفا. سبحان اللّه اين قوم جهول خروج از جنّت را از معجزات شيطان ظلوم فهميدند و تسلّط وبا را از بی‌حرمتی به خواجه بوالعلی شمرند. اين چه جهالتست و اين چه بلاهت ذرهم فی خوضهم يلعبون. و از اين کلمه که در نامه مرقوم بود که دشمنان خود را دوست دارند و مبغضان را خدمت نمايند و از برای کلّ رحمت طلبند چه‌قدر اين کلمه در کام اين مشتاق پر ملاحت و حلاوت بود. اميدوارم که ياران الهی بر حسب تعاليم ربّانی چنين تربيت شوند که سبب هدايت من علی الأرض گردند. باری لازم بود که ناس قدری متنبّه شوند و متذکّر گردند اقلّاً از درندگی و تيزچنگی و خونخواری بيزاری جويند ولکن همانست که گفتی، کلب را چون گوش و دم برند بدتر می‌شود و لا يزيد الظّالمين الّا خسارا. اين خلق مانند اطفالند. صبيان را تحريک مهد سبب استغراق در خوابست. اميدوارم که ياران الهی تلافی آن بنمايند. منکران هر قدر بر غرور و استکبار بيفزايند دوستان در تنبّه و تذکّر و جانفشانی بيشتر بشتابند.
خبر بهبودی جناب علی اکبر رفسنجانی بسيار سبب سرور گرديد. ای بنده الهی من از تو راضی، خدا از تو راضی، عموم ياران از تو راضی زيرا در تبليغ فی‌الحقيقه همّتی بليغ داری. در خصوص جناب شيخ محمّد علی آنچه بايد و شايد مجری گشت و عليک التّحيّة و الثّنآء. ع ع
