
هُو اللّه
ای پروردگار ای کردگار مهربان بندگانت در اطراف و اکناف
مُتفرّق و متشتّت و پريشان سرگردان بی سر و سامان در هر نفسی در
دامی گرفتار و در هر يومی در بومی سرگردان به ياد تو دل خوشند
و به نار محبّتت در آتش سر گشتهء کوی تو اند و آشفته روی و موی تو
عنايتی کن مرحمتی نما که کلّ در ظلّ ممدود و سايهء خيمهء محمود در تحت
لواء مقصود مجتمع گردند و بر ارائک و سُرر متقابلين جالس گردند و از کأس
موهبت نوشند و از صهباء عنايت سر مست گردند توئی قادر و توانا
ای پروردگار اين سراجهای روشن را از ارياح امتحان و افتتان
محافظت فرما و اين طيور بال و پر شکسته را در حديقه فضل آشيانه بخش
اين بی نصيبان را نصيب ده و اين درماندگان را درمانی عنايت کن 
توئی کريم توئی رحيم توئی عليم .  ع ع
