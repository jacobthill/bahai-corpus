
                    هُوالأبهی
ای ياران حقيقی اليوم يوم فيوضات جليله ملکوت غيب
ابهاست و تموّجات بحور الطاف لاريبيّه طلعت اعلی
انوار  تجلّياتش در جميع جهات در سطوعست و نسائم احسان
و انعامش از کلّ انحاء در هبوب ابواب ملکوتش مفتوح
و آيات جبروتش مشروح فضل قديمش چون سيل عظيم
بکمال قوّت در جريان و نور مبينش از افق يقين ظاهر
چون مه تابان ولی اين عباد بايد اين فضل عظيم را غنيمت
شمرند و اين جود مبين را اعظم نعمت تا از آثارش استفاضه
نمايند و از انوارش استناره چون فيض آسمان بر ارض طيّب
طاهر آيد گل و رياحين رويد و خاک بهشت برين گردد
حال که وقت عصر است و چند مهمان حاضر جناب آقا
ميرزا ابراهيم عليه بهاء اللّه الأبهی وارد و ذکر آن دوستان
الهی گرديد بکمال روح و ريحان و محبّت خالص خواهش
ذکر آن ياران نمودند اين عبد چون ملاحظه نمود که بمنتهای حبّ
ذکر نمود لهذا فوراً قلم برداشته و بياد و ذکر ياران پرداخت
و از فضل حقّ آمل و سائلم که در ظلّ جناح الطاف محفوظ
                   و مصون باشيد     ع ع
