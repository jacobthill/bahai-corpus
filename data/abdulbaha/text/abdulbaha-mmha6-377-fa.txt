                                                            
هو الابهی
ای شمع انجمن ياران در سبيل محبّت رحمن چالاک شو و به پرهای عرفان به افلاک پاک پرواز نما. در اين عصر الهی و قرون رحمانی که پشه حکم عنقا گرفته و سُها حکم بيضا يافته ذرّه در شعاع آفتاب ظهور و جلوه شهود يافته و قطره امواج نهر و رود وسعت بحر وجود گرفته بايد احبّای جمال قدم به فضل و موهبت ايّام مطمئنّ و امّيدوار باشند. نظر به استعداد خويش ننمايند بلکه به الطاف حضرت ذو الجلال اتّکال و اعتماد نمايند تا مطلع انوار و نريد ان نمنّ علی الّذين استضعفوا فی الأرض و نجعلهم ائمّة و نجعلهم الوارثين شوند. ای نفوس زکيّه در اين مطلع الأنوار که دور حضرت پروردگار است نجوم هدی باشيد و کواکب تقی گرديد. اين شئون جنون که اشتغال به امور دنيای دون است سزاوار نسيان است و لايق ترک در کلّ احيان. آنچه سبب بزرگواری عالم انسانی آمال عاقلان و آرزوی هوشمندان است و الرّوح و البهآء علی اهل البهآء. ع ع
