
                  هُو اللّه
ای دو کنيز عزيز جمال مبارک،  اين چه گمانست و اين
چه تصوّر محال زيرا چنانکه نگاشتی کسی گوش بآن اعذار
نداد و بخرج نفسی از ابرار نرفت  امّا کنيزان اسم اعظم
مقرّب درگاه جمال قدمند و معزّز و محترم. عبدالبهآء
آنانرا خواهران و دختران خويش شمرد و ذوی القربی
و خويش شناسد هر دم بيادشان افتد و از ملکوت عزّت
طلب موهبت نمايد  آنچه از پيش مرقوم مزاح بود و
مطايبه شوخی بود و مضاحکه  لهذا يقين نمائيد که در
ملکوت نور مبين ساحت اقدس ربّ کريم مذکوريد و مشهور
مقبوليد و مشهود ورقات منجذبه لسانی فصيح دارند
و بيانی مليح رانند و برهانی بليغ دانند ترتيل آيات کنند
و تلاوت مناجات نمايند  و نساء غافلات را هدايت
فرمايند هر يک جام سرشارند و سراج ايوانند و مشکاة
انوارند و شجره حديقه رحمان چگونه از خاطر روند
و فراموش گردند  سُبحانک هذا بهتان عظيم  باری
بايد از اين گمان توبه نمائيد و باستغفار پردازيد زيرا
عبدالبهآء روزها و شبها صبحها و شامها بذکر ياران
و اماء رحمان مسرور و شادمانست فراغت محال تا چه
رسد بفراموشی و نسيان  الآن توجّه بعتبه حضرت
رحمان نمودم و از برای اماء رحمان نصرت و عنايت
طلبيدم بالطّبع شامل شما نيز خواهد بود  پس گلبانگ
سرور زنيد و آهنگ حبور برافرازيد و بعود و رود پردازيد
و سرودی در نهايت وجد و طرب بنوازيد تا معتکفان
صوامع ملکوت بوجد و سرور آيند  و منزويان خلوتگاه
ربّ الجبروت پرده براندازند و بصحرای شهود بشتابند
         و عليکما البهآء الأبهی  ع‌ع
