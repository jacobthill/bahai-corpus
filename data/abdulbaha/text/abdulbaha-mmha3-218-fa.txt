   ای عاشق جمال ذی الجلال ، اين احزان و اشجان و حسرت و اندوه و
بلايا و رزايا اگر چه اعظم از حدّ بيان و تعريف لسان است و جبال و
تلال و زمين و آسمان تحمّل نتواند لکن بايد بقوّت تأييد الهی و قدرت
توفيق صمدانی و تحسين ربّانی از اوج عزّت سلطنت الهيّه در ملکوت
ابهی توفيق خواست و تحمّل نمود و کمر خدمت بمنتهای استقامت
محکم بربست و زبان بگشود و تأييد روح القدس طلبيد و بهدايت من
علی الارض برخاست . اليوم يوميست که بايد ثابت و مبرهن کرد و در
انظار عموم عالم مشهود و معلوم نمود که عروج و صعود شمس
حقيقت مورث وهن و هوان در امر الله نشد اشراقش در افق ادنی بود
حال از افق اعلاست و نورش تابانتر گشت و شعاعش روشنتر شد و البهاء عليکم و الثّناء.
