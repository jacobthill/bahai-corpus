                                                               
ای ثابت بر پيمان آنچه مرقوم نموده بوديد ملاحظه گرديد. فی‌الحقيقه حقّ با شماست امّا ما نبايد اعتنائی به مثل ميرزا مهدی خان کنيم. اين شخص شأنی ندارد که به مدافعه در مقابل او پردازيم، ذرهم فی خوضهم يلعبون. اين شخص را مقصد اينست که به اين کذب و افترا جميع ملل و دول را بر ما بشوراند تا ماها را آتش زنند. اگر چنين امری واقع شود از جهت ما نعم المطلوب فافوز فوزاً عظيما. امّا ميرزا مهدی و امثال آن بايد فکر کنند که بعد از اين قضيّه چه خواهد شد. ميرزا مهدی نقلی ندارد امّا عجب از صاحبان بعضی جرائد مثل هلال و منار است که آنچه آن مفتری گويد فوراً در جريده خويش درج نمايند. خدا در قرآن می‌فرمايد ان جائکم فاسق بنبأ فتبيّنوا. الحمد للّه ميرزا مهدی از فسق بيزار است زيرا از بدو طفوليّت حسن تربيت ديده جميع ايّامش را به عبادت و تقدّس و پاکی گذراند. ديگر اين شاهد را نمی‌توان گفت که شهادتش مقبول نيست و بايد مفترياتش را تحقيق کرد زيرا خدا می‌فرمايد ان جائکم فاسق بنبأ فتبيّنوا، نمی‌فرمايد ان جائکم رجل مؤمن موقن باللّه و آياته فتبيّنوا. لابدّ بايد بدون تأمّل تصديق او کرد. اگر در تنزيه و تقديس و طهارت و پاکی ميرزا مهدی کسی شبهه دارد بايد از آذربايجان پرسيد آن وقت معلوم می‌شود که چه‌قدر پاک و پاکباز و طيّب و طاهر است. من باب مزاح مرقوم شد. اگر چنانچه کسی ذکر او را نمود بگوئيد در ايّام انبيا و رسل چه بسيار نفوسی بودند از اين شخص قوی‌تر و شديدتر و مفتری‌تر و مهيّج‌تر بلکه بعضی از فلاسفه عصر و مشاهير رجال بودند نه ميرزا مهدی، مع ذلک خدا می‌فرمايد و ضلّ سعيهم فی الحيوة الدّنيا. اين نيز چنين خواهد شد. ما با او نزاعی نداريم جدالی نجوئيم. اگر از دست برآيد از او اعانت نمائيم. امّا حضرت پيغمبر فرموده من حفر بئراً لأخيه اوقعه اللّه فيه والسّلام و عليک التّحيّة و الثّنآء.
