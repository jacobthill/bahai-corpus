
بتوسّط جناب آقا ميرزا فضل اللّه حکيم دندان ساز نيريزی   
احبّای نيريز عليهم بهاء اللّه الابهی   
هو الابهی
ای بندگان الهی و اماء رحمن، جناب آقا ميرزا فضل اللّه
بزيارت بقعه کبرياء مشرّف گشته و بتراب آستان نور مبين جبين
مبارک نموده و در اين خلد برين بياد شما افتاده و بذکر شما پرداخته
و از عبدالبهاء خواهش نگارش نموده و من فرصت تحرير يک
کلمه ندارم پس چه بايد کرد چاره‌ئی جز اين نديده مگر اين
نامه را بجميع مرقوم نمايد. ای ياران و اماء رحمن، هر چند شمس
حقيقت از افق عالم متواری شد ولی شعاع ساطع و نور لامع
و فيض کامل و فضل شامل باقی و بر قرار هر دم پرتوی جديد
از جهان پنهان ميدمد و در هر نفسی تأييدی شديد از عالم اسرار
ميرسد و اين آيه مبارکه تحقّق مييابد "و نراکم من أفقی الابهی
و ننصر من قام علی نصرة أمری بجنود من الملأ الأعلی و قبيل
من الملائکه المقرّبين" پس ای ياران و اماء رحمن از اين بشارت
و اشارت پرواز نمائيد و از اين وعد سلطان احديّت چون دريا
بجوش و خروش آئيد که چنين موهبتی در کار است و دلبر چنين
الطافی جلوه مينمايد کمر همّت بر خدمت بربنديد و استفاضه
از نيّر روشن عالم بالا بنمائيد و بتأييدات الهی مصمّم بر امور مهمّه
گرديد و باعلاء کلمة اللّه پردازيد تا آن کشور منوّر گردد و در آن
قربان‌گاه عشق خون شهيدان بجوشد و نشر نفحات معطّر نمايد
مطمئن بتأييدات غيبيّه باشيد که پی در پی ميرسد و موقن بالطاف
ربّانيّه باشيد که متتابعاً ميرسد و چون چمن برشحات سحاب
رحمت تر و تازه گرديد و چون اشجار جويبار انقطاع از نسيم
عنايت روحی تازه يابيد اميد من چنانست که آن بوم و بر پرتو
آفتاب انور گيرد و آن حدود و ثغور مورد الطاف ربّ غفور شود
گلستان الهی تشکيل گردد و گلهای حديقه رحمانی بشکفد
بحر رحمت بموج آيد و گوهر متلألأ رحمانی نثار گردد، 
صبح هدايت بدمد آن آفاقرا روشن کند.
بهر يک از شما تحيّت ابدع ابهی بنهايت اشتياق ابلاغ ميدارم
 ٧رمضان سنه ١٣٣٩ عبدالبهاء عباس
