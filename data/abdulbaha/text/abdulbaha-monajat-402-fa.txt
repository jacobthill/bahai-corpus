
هُو اللّه
ای خداوند تو آگاهی و دانا و بينا که آنی فراغت از ياد يارانت
ندارم و بدون ذکر ايشان نفسی برنيارم و به جز لقايشان آرزوئی ندارم
محبّتشان راحت جان است و لقايشان مسرّت وجدان ای خداوند
شکر ترا که ياران ارجمند را هوشمند فرمودی و هر مستمند را از کنز هدايت
بهره مند کردی مواهب بيکران مبذول داشتی و بخشش بی پايان
شايان فرمودی هدايت کبری رايگان بخشيدی و موهبت عظمی
ارزان نمودی پس اين ياران را در ملکوتت بزرگوار فرما و با يکديگر
رؤف و مهربان فرما تا هر يک بجهت ديگری جانفشانی نمايد و گوهر افشانی 
کند و به ميدان قربانی شتابد فيض رحمانی يابد و مواهب آسمانی جويد. ع ع
