                                                               
هو الله
يا من تشبّث بذيل الميثاق مکتوب مرغوب بر وجه مطلوب دقّت در مضمون گرديد. اليوم در ملکوت وجود امری اهمّ از ثبوت و رسوخ بر عهد و ميثاق الهی نبوده چه که حصن حصين حيّ قيّوم به اين قوّت الهيّه محفوظ و مصون گردد و شأن و مقام نفوس معلوم شود والّا بنيان بر باد رود و مسجد آدينه خرابات شود و جميع سرگردان و حيران. آن وقت رفاقت نماند و رشتهء الفت بگسلد. شمع خاموش شود و جمع فراموش گردد. مراتب ثبوت و رسوخ آن جناب معلوم لکن بيان مراتب حبّ نيز محبوب و مطلوب. آنچه مرقوم شد مقصد اظهار محبّت بود نه بسط مقالت. اين عبد را چنان اميد است که به قوّه ثبوت آن جناب هر متزلزلی ثابت گردد و هر نوهوسی خائب. جميع راجع به عهد و پيمان گردند و ملتفت سقوط در خسران. عن‌قريب علم ميثاق متموّج در شواهق آفاق گردد، آن وقت قدر نصائح و وصايای شما معلوم شود. باری کمر همّت را بربند و به صوت بلند بگو يا معشر الجنّ و الانس ان استطعتم ان تنفذوا من اقطار السّموات و الارض فانفذوا فلا تنفذون الّا بسلطان. جناب ميرزا حبيب را تکبير برسان و بگوئيد که من ريشه را انشاءاللّه آبيارم، مطمئن باش. عن‌قريب گل و شکوفه بار آرد و پر برگ و ميوه خوشگوار شود. جميع دوستان ثابت راسخ را مشتاقم. ع ع
