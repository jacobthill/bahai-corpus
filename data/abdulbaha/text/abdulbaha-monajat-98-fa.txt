 
هُو اللّه
ای پروردگار در اين کور عظيم به سلطان مبين تجلّی فرمودی و در حشر
اکبر به جمال انور اشراق نمودی اين قرن سلطان قرون و اين عصر
نو بهار اعصار در جميع شئون و چون به جميع جهات و مراتب اين کور را
ممتاز از ساير ايّام ظهور مظاهر احديّت فرمودی محض سدّ باب خلاف
و شقاق و قطع ريشه انشقاق و دفع شبهات و منع ارتياب در کتاب
اقدست که ناسخ کلّ کتب و صحف است به نصّ جليل قاطع حق را از باطل
واضح فرمودی و جميع مدّعيان محبّت را از ثدی عذرای کتاب اقدست
سی سال به لبن عهد و ميثاق پرورش دادی و در جميع الواح و صحائف
متمسّک به عهدت را نوازش و ستايش نمودی و متزلزل و ناقض را
نفرين و نکوهش فرمودی پس به اثر قلم اعلايت کتاب عهد را مرقوم
نمودی و لوح ميثاق را نگاشتی تا مجال شبهه و ارتياب نماند و امر
و مقرّ امراللّه چون آفتاب واضح و روشن باشد و هيچ نفسی نتواند رخنه
نمايد و در امر مبارکت که سبب اعظم اتّحاد عالم و دافع اختلاف امم
است رائحه خلاف و نفاقی افکند و اين بنيان عظيم را خراب کند
و اين جنّت ابهی را خارستان جفا نمايد حال نو هوسانی چند
در فکر نقض ميثاق افتادند و بی خردانی چند در صدد قلع و قمع
اين بنيان در سرّ بلکه اليوم جهاراً تيشه بر ريشه ايمان و پيمان و امرت
زنند و سيف بر هيکل ميثاقت روا دارند در هر دقيقه به ظلمی بر خيزند
و جفائی وارد آرند و فرياد مظلومی بلند کنند الواحت را که
به نصّ صريحت مبيّن واضح و مشهود به اوهام خويش معنی کنند و
در جيب و بغل نهند و استدلال بر اوهامات و ترّهات خود کنند و
بر بندگان مظلومانت استهزاء نمايند تيری نماند که پرتاب ننمودند
سهم و سنانی نماند که روا نداشتند طعنی نماند که نزدند زخمی نماند
که وارد نياوردند  ای پروردگار تو آگاهی  ای آمرزگار تو ملجأ و پناهی
ای کردگار تو گواهی دوستان ثابتت گرفتارند تو نجات بخش
و ياران راسخت مبتلايند تو رهائی ده علم مبينت را بلند کن و ثعبان
مبين را اجازت بخش تا از آستين کليمت به درآيد فَإِذا هِيَ تَلْقَفُ
ما يَأْفِکُونَ و البهاءُ علی کلّ ثابتٍ علی عهد اللّه المحکم المتين .    ع ع
