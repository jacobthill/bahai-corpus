
 عشق آباد   
اعضای محفل خورشيد خاور عليهم بهاء اللّه الابهی ملاحظه فرمايند
هُو اللّه
ای ياران الهی نامه شما رسيد همّت شما بلند و مقاصد
شما ارجمند است زيرا بعضی نشريّات در ايران بتحريک يحيائيها
ميشود و بعضی از خود يحيائيها است و آن مقالات مفتريات
محض است و بمغالطه می‌اندازد البتّه اگر بکلام حقّ و ببيان
صحيح صريح دفع اين مفتريات و رفع اين مغالطه بشود بسيار
مفيد است حتّی اشاره بشود که آن شخص نگارنده اين مفتريات
يحيائی سرّی و مسلمان ظاهريست و در نهايت بغض و عداوت
به بهائيان. اين يحيائيها مصلحت خويش را چنان دانسته‌اند که
بظاهر شيعه قحّ باشند و بحجّ و کربلای معلّی بروند و در نظر
خلق حاجی و کربلائی و زاهد و عابدی باشند و بانواع مفتريات
در حقّ بهائيان پردازند که شايد فسادی برانگيزند و آتش
طغيانی برافروزند و در ميان بهائيان و شيعيان عربده‌ئی اندازند 
حال ساد‌گان ايرانيان از اين دسيسه بيخبرند شخص يحيائی
با عمامه سيادت پناهی يا متظاهر بغيرت و حميّت ملّت در پيش
سادگان بافترا و بهتانی قيام نمايد سامعين گمان کنند که ديانت
و همّت و غيرت اين شخص را وا داشته که دلسوزی از ملّت
نمايد و خدمت بشريعت سمحای بيضا کند و حال آنکه
آنشخص را مقصد اينکه در ميان ايرانيان از بهائی و شيعی فتنه
و فسادی عظيم اندازد و ميدان خالی يابد و با نهايت دسيسه
ترويج مقاصد خويش کند و مردم را سراً بمذهب خويش بکشاند
عند اللزوم اگر اشاره‌ئی بحقيقت حال شود ضرر ندارد
جناب آقا سيّد مهدی گلپايگانی فی الحقيقه اهل اين کار هستند
که مدير و محرر مجلّه باشند لسان مجلّه بايد معتدل باشد و تا
ممکن مراعات خاطر گردد که تخديش افکار و تشويش قلب
نفسی حاصل نشود نسخه‌های مجلّه بواسطه جناب آقا ميرزا
مهدی رسيد ولی از کثرت مشاغل فوراً بيش از مطالعه
يک نسخه ممکن نگشت انشاء اللّه نسخه‌های ديگر
نيز پياپی قرائت خواهد شد و اگر چيزی
بايد نگاشت نگاشته خواهد شد
حيفا ٤ جولای ١٩١٩   ع‌ع
