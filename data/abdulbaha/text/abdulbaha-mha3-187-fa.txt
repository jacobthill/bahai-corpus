
لاهای جناب احمد خان يزدانی عليه بهاء اللّه   
هو الابهی ای بنده آستان بهاء اللّه، نامه مؤرّخ به ١٤ جون ١٩٢٠
رسيد و نامه بعضی از اعضای مجلس صلح نيز رسيد و جوابی
مرقوم گرديد بايشان تسليم نمائيد معلوم است که اين جمعيّت
چنانچه شهرت دارد نيست آنطور که بايد و شايد ترتيب و تنظيم
ندارد باری هر قسم ميخواهد باشد ولی امريرا که تشبّث نموده‌اند
بسيار عظيم است بايد بدرجه مجلس لاهای قوّت و نفوذ داشته
باشد که کلمه‌اش بر دول و ملل نافذ باشد باعضای محترم در مقام
صحبت اشاره کنيد که مجلس لاهای پيش از حرب رئيسش
امپراطور روس بود و اعضايش اعظم رجال با وجود اين مانع
از اين حرب مهيب نگشت حال چگونه خواهد شد زيرا
در مستقبل حربی شديدتر يقيناً واقع گردد قطعيّاً در اين شبهه
نيست مجلس لاهای چه چاره خواهد کرد ولی اساس حضرت
بهاءاللّه روز بروز در انتشار است. باری شما جواب نامه را
برسانيد و بسيار اظهار محبّت و مهربانی کنيد و آنان را بحال
خويش بگذاريد در هر صورت بايد از شماها راضی باشند و آن
نامه مفصّل مرا که ترجمه بانگليسی شده طبع نمائيد و نشر دهيد
ولی باطّلاع آنان. امّا با انجمن اسپرانتو بياميزيد و هر يک را مستعّد
ديديد نفخه حيات در او بدميد باری در انجمنها جميع از تعاليم
جمال مبارک بحث کنيد زيرا اليوم در صفحات غرب اين تأثير
دارد و اگر سؤال نمايند که در حقّ حضرت بهاءاللّه چه اعتقاد
داريد بگوئيد آنحضرت را اوّل معلّم عالم و اوّل مربّی عالم در اين
عهد ميدانيم و اين را شرح و تفسير دهيد که اين تعاليم صلح
عمومی و تعاليم ديگر از قلم حضرت بهاءاللّه پنجاه سال پيش صادر
و در ايران و هندوستان طبع شده و در همه عالم انتشار يافت
در بدايت هر کس از کلمه صلح عمومی استيحاش داشت چه که بکلّی
مستحيل ميدانستند. ديگر از عظمت جمال مبارک بحث کنيد
و از وقايعيکه در ايران و ترکستان واقع شد و از آثار عجيبی که از او
ظاهر شد و از خطابهائيکه بجميع ملوک فرمودند و تحقّق يافت
و از نفوذ امر مبارک صحبت بداريد و با مجلس صلح عمومی لاهای
مدارا و بقدر امکان آميزش نمائيد همچه معلوم ميشود که جمعيّت
اسپرانتو استعداد دارند و شما در لسان اسپرانتو اطّلاع و مهارت
داريد با اسپرانتيست‌های آلمان و غيره نيز مخابره کنيد اوراقی که
انتشار ميدهيد صرف عبارت از تعاليم باشد امّا اوراق ديگر
انتشارش حال مناسب نيست. باری اميدم چنان است که تأييدات
الهيّه متتابعاً برسد و عليک البهاء الابهی   عبدالبهاء عباس   
از سستی و سردی مجلس لاهای محزون مگرديد توکّل بر خدا نمائيد
اميد است که در نفوس لسان اسپرانتو من بعد تأثير شديد نمايد 
تخمی حال شما افشانديد البتّه انبات خواهد شد
انباتش با خدا است   عبدالبهاء عباس   
