                            
... از تغيير و تبديل در مأمورين سفارت عظمی مرقوم نموده بوديد. اميد است که سروران جديد در تمشيت مهامّ امور موفّق به تأييد ربّ مجيد گردند و حقوق ملّت باهره و دولت قاهره تجديد شود و اين حکومت مشروطه مشکوره گردد. بايد به نهايت همّت ثبات و استقامت نمود و در خير دولت و ملّت کوشيد و اتّحاد و اتّفاق تامّ تأسيس کرد تا جميع ايران حکم يک تن و يک جان يابند. اگر چنين وحدتی تأسيس گردد يقين بدانيد که دلبر آمال شاهد انجمن شود و عزّت ابديّه ايران و ايرانيان جلوه نمايد. ما شب و روز به دعا مشغول و در اين گوشه بی‌توشه دست تضرّع و ابتهال گشوده از حضرت بی‌نياز عون و عنايت طلبيم تا در صون حمايتش اين ملّت قديمه محفوظ و مصون مانند. فی‌الحقيقه مشکلات عظيمه در پيش امّا تأييدات و توفيقات الهيّه نيز حلّ هر مشکلی نمايد و ابر تاريک و تيره بلايا را حرارت آفتاب تأييد عاقبت متلاشی کند و آيه لا تقنطوا من رحمة اللّه مانند شمع در انجمن ايرانيان برافروزد...
