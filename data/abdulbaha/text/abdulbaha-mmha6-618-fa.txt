                                                               
هو الابهی
ای ناظر به ملکوت سلطان وجود، آن جمال موعود و طلعت محمود در قطب وجود به فيض شهود شاهد و مشهود گرديد لکن نابينايان چون بی بصر و بصيرت محشور گشتند از مشاهده آفتاب حقيقت با آن اشعّه پرقوّت محجوب و محروم ماندند، فالمقلة العميآء محرومة من فيض شمس الضّحی. نفحات قدس در شدّت سطوع و انتشار است لکن مزکوم از طيب مشموم محروم. بحر اعظم پرموجست لکن گمگشته صحرای مهلک بی‌آب بی‌بهره و بی‌نصيب و بی‌نصاب. و عجب اينست که خود را از فضل نامتناهی الهی محروم نموده‌اند سهلست جان‌های تشنه سلسبيل عنايت را نيز ممنوع می‌خواهند بنمايند هيهات هيهات. گويا آيه مبارکهء قرآن را تلاوت ننموده‌اند که می‌فرمايد انّ عبادی ليس لک عليهم سلطان. اين نفوس از منهل عذب صافی چشيدند، ملح اجاج در مذاقشان گوارا نيايد و اين مشام از عطر عنايت معطّر گشته، رائحه کريهه را خوش ندارند. ع ع
