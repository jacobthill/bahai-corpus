
                     هُو اللّه
ای امآء جمال ابهی،  ملاحظه نمائيد که مورد چه عنايتی
شديد و موفّق بچه موهبتی  در زمانی بعرصه وجود قدم
نهاديد که يوم موعود بود و ظهور جمال مقصود  و طلوع
شمس حقيقت از افق شهود  از نور بشارت صبح هُدی حضرت
اعلی روحی له الفدا روشن گشتيد  و از پرتو عنايت آفتاب
ملأ اعلی جمال ابهی بهره و نصيب يافتيد بنفحات قدسش
زنده شديد  و از نسيم مهبّ عنايتش تر و تازه در درگاه
احديّتش کنيزان ممتازيد  و در بارگاه رحمانيّتش امآء مقبوله
حضرت يزدان  اين چه نعمت بی‌پايانست  و اين چه
موهبت جاودان حقّا که سزاوار شکرانيّت است قدر
اين فوز عظيم را بدانيد و با يکديگر در نهايت ملاطفت
و مهربانی سلوک نمائيد  هر يک ديگريرا غمگسار شويد
و مهربان و مفتون در جميع احيان حکم يک بحر جوئيد زيرا
سبزه يک چمنيد و شکوفه يک گلشن اوراق يک شجريد و
شعاع يک اختر  در نشر نفحات اللّه بکوشيد  و در اعلاء کلمة
اللّه روز بروز بر تقديس و تنزيه بيفزائيد  تا نفحات عصمت
کبری خطّه غبرا را معطّر نمايد و عليکنّ التحيّة و الثّنآء ع‌ع
