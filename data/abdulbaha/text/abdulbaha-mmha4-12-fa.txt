
                        هو الله
ای سالار جمع ابرار از حلاوت معانی نامهء شما کام جان و وجدان شيرين
   گرديد زيرا دليل مبين بر ثبوت و استقامت در امر نبأ عظيم بود و اميد چنان
   است که آن هموطن نوری شمع پر نوری گردد و مقتبس از انوار شمس حقيقت
   شود و محرم اسرار گردد و مصدر آثار شود و سبب روح و ريحان اين حزب
   پروردگار گردد . خاندان مرحوم زکی خان را با جمال مبارک خصوصيّتی
   عظيم بود و الفتی قديم مرحوم ميرزا مهدی را و مرحوم عبّاسقلی خان را نهايت
   محبّت به جمال مبارک بود در ايّام معزولی و منکوبی شب و روز در حضور
   مبارک بودند . باری تفصيل دارد مختصر اين است که آن عنايات مبارک به
   خاندان مرحوم زکی خان البتّه تأثيرات عظيمه بخشد و من نهايت تعلّق را به
   جميع نوريان دارم و آنان را تأييدی آسمانی و توفيقی رحمانی و عزّتی ابديّه و
   موهبتی سرمديّه خواهم زيرا اعاظم و اکابر نور جميع به ساحت اقدس در ايّام
   طهران مربوط بودند و هم هموطن ، لهذا به نوريان تعلّق فوق العاده دارم . اگر
   ممکن که به نهايت روح و ريحان عزم کوی دوست نمائيد اجازهء حضور داريد
   و عليک البهآءالأبهی  . 
 