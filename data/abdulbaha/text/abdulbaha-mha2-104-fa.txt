
           هو اللّه
ای ياران دلجوی خوشخوی مه روی خوشبوی من
جناب حاجی نياز بوصول مصر زبان باوصاف
و محامد آن ياران گشود چندان تعريف و توصيف
از انجمن فارسيان نمودند كه دل و جان را مسرّت
بی‌پايان بخشود از جمله اوصاف اينست كه انجمن
فارسيان چنان روشن است كه محفل روحانيان است
و مجمع يزدانيان بهشت برين است و صورت و نقشه
مجامع علّيين احبابش بآتش محبّة اللّه رخ افروخته
و پرده احتجاب محرومان سوخته آيات توحيد
در ترتيل است و جنود الهام از ملكوت ابهی در تنزيل
نعره يا بهاء الابهی بلند است و جلوه ملأ اعلی مشهود
و بيمانند زلزله كشور هند است و ولوله آن اقليم
بيمثل و مانند عنقريب جلوه بيشتر نمايد و نداء بلندتر
گردد و اشراق روشنتر شود و صيت بلند‌تر گردد
باری از اين حوادث جناب حاجی نهايت سرور
و شادمانی و روح و ريحان روحانی حاصل گرديد
و سزاوار شكرانه است ای احبّای فارسيان اميد
دارم كه آناً فآناً در مراتب روحانيّه ترقّی و تدرّج نمائيد
شعله بيشتر زنيد و نعره بلند‌تر بر افرازيد محفل محبّت
بيارائيد و بر انجمن روحانيان بيفزائيد نام فارسيان را
در ملكوت ابهی بلند كنيد و صيت يزدانيان را
در شرق و غرب منتشر فرمائيد جانتان خوش باد
ای يزدان پاك اين فارسيان ياران ديرينند و دوستان
قديم آواره بودند و سرگردان و بيسر و سامان حال
كه در پناه خود جا بخشيدی و الطاف بی‌پايان روا داشتی
معتكف كوی خويش نمودی و دل داده روی خويش
و با بهره از خوی خويش اين جانهای پاك را تابناك كن
و در اعلی غرف افلاك منزل و مأوی بخش ظهير
و نصير شو و شهرياران كشور اثير فرما
تا هر يك در افق وجود تابنده اختری
گردند و از گنج محبّتت و هدايتت ديهيم
و افسری جويند توئی مقتدر توئی
توانا و توئی شنونده و بينا
        ع ع
