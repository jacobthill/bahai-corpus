
 هو اللّه 
ای ياران روحانی عبدالبهاء پيک امين رسيد و پيام
ياران الهی را در عالم روحانی رساند اين پيک مبارک پی 
نفحات انجذاب است و نسيم جان پرور محبّت اللّه قلوب را
باهتزاز آرد و جانها را پر وجد و طرب نمايد تجلّی
وحدانيّت الهی چنان در قلوب و ارواح تأثير نموده که
کلّ را بر روابط روحانيّه ارتباط داده و حکم يک جان و دل
يافته لهذا انعکاسات روحانيّه و انطباعات رحمانيّه در قلوب
در نهايت جلوه و ظهور است از حقّ ميطلبم که روز
بروز اين رابطه روحانيّه را قوّت بخشد و اين وحدت
رحمانيّه را بيشتر جلوه دهد تا کلّ در ظلّ کلمة اللّه در تحت
راية ميثاق چون جنود مجنّده محشور شوند و بجان و دل
بکوشند تا الفت کلّيّه و محبّت صميمه و ارتباط روحانيّه
در بين قلوب عالم حاصل گردد و جميع بشر از فيض جديد
انور در يک صقع جمع و محشور گردند نزاع و جدال
از جهان برخيزد و محبّت جمال ذوالجلال کلّ را احاطه
کند نفاق بوفاق تبديل شود و اختلاف بائتلاف مبدّل
گردد بنيان بغضاء بر افتد و اساس عداوت منهدم شود
نورانيّت توحيد ظلمات تحديد را زائل فرمايد و تجلّی
رحمانی قلوب انسانی را معدن محبّت ربّانی کند. ای
ياران الهی وقت آنست که با جميع ملل بنهايت مهربانی
الفت نمائيد و مظهر رحمت حضرت احديّت شويد جان
عالم گرديد و روح حيات در هيکل بنی آدم. در اين دور
بديع که جمال قدم و اسم اعظم از افق عالم بفيوضات
نامنتاهيه تجلّی فرموده کلمة اللّه چنان قوّتی و قدرتی
در حقائق انسانيّه نموده که شؤون بشريّه را تأثير و نفوذی
نگذاشته بقوّه قاهره کلّ را در بحر احديّت مجتمع
فرموده و ميفرمايد. حال وقت آنست که احبّای الهی
رايت وحدت را بلند نمايند و آيت الفت را در مجامع
وجود تلاوت کنند و کلّ را بر احديّت فيض الهی
دلالت نمايند تا اينکه خباء تقديس در قطب امکان بلند
گردد و جميع امم را در ظلّ کلمهء توحيد در آرد. اين موهبت
وقتی در قطب اکوان جلوه نمايد که احبّای الهی
بموجب تعليمات رحمانيّه قيام کنند و بنشر رائحه طيّبه
محبّت عموميّه پردازند. در هر دوری امر بالفت بود
و حکم بمحبّت ولی محصور در دائره ياران موافق بود
نه با دشمنان مخالف امّا الحمد للّه که در اين دور بديع اوامر
الهيّه محدود بحدی نه و محصور در طائفه ئی نيست جميع
ياران را بالفت و محبّت و رعايت و عنايت و مهربانی بجميع
امم امر ميفرمايد. حال احبّای الهی بموجب اين تعاليم
ربّانی قيام کنند اطفال بشر را پدر مهربان باشند
و جوانان انسان را برادر غمخوار گردند و سالخوردگان را
اولاد جان فشان شوند. مقصود اين است که بايد
با کلّ حتّی دشمنان بنهايت روح و ريحان محبّ و مهربان
بود در مقابل اذيّت و جفا نهايت وفا مجری داريد و در
موارد ظهور بغضاء بنهايت صفا معامله کنيد سهم
و سنان را سينه ئی مانند آينه هدف نمائيد و طعن و شتم
و لعن را بکمال محبّت مقابلی کنيد تا جميع امم مشاهده
قوّت اسم اعظم نمايند و کلّ ملل معترف بقدرت جمال
قدم گردند که چگونه بنيان بيگانگی بر انداخت و امم
عالم را بوحدانيّت و يگانگی هدايت فرمود و عالم انسانی را
نورانی کرد و جهان خاک را تابناک فرمود. اين خلق مانند
اطفالند و بی باک و بی پروا بايد بکمال محبّت اين اطفال را
تربيت کرد و در آغوش رحمت بمحبّت پرورش داد
تا شهد روحانی محبّت رحمانی بچشند و مانند شمع
در اينعالم ظلمانی بدرخشند و واضح و مشهود ببينند که
اسم اعظم و جمال قدم روحی له الفدا چه اکليل جليلی
و تاج وهَّاجی بر سر احبّای خويش نهاده و چه فيوضاتی
بقلوب ياران خود فرموده و چه محبّتی در قلوب بشر
انداخته و چه الفتی در بين عالم انسان ظاهر فرموده.
ربّ ربّ أيّد عبادک الاصفياء علی الحبّ و الولاء بين
الوری و وفّقهم علی نشر الهدی من الملأ ألاعلی بين أهل
الأرض کلّها انّک أنت المقتدر العزيز القويّ القدير الوهّاب 
و انّک أنت الکريم اللطيف الرؤف المنّان ع‌ع 
