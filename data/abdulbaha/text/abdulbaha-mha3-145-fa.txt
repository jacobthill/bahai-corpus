
بمبئ جناب بهمرد بهرام و کنيز درگاه الهی
ضجيع بهمرد دوست جمشيد . جناب
رستم بهمرد و روح اللّه و روح انگيز عليهم بهاء اللّه الابهی
هُو اللّه
ای ياران و ياوران عبدالبها، فرصت ندارم مهلت نيابم مشاغل
و غوائل بی پايان و رسائل مانند باران و از اين گذشته جناب شيخ
فرج اللّه الآن مانند حسين کرد با گرز و توپز حاضر و ترجمه
آثار و تصحيح آن آرزو ميفرمايد من در چنين حالتی بذکر شماها
مشغولم و بنگارش اين نامه پرداختم تا بدانيد که چه قدر
عزيزيد باری اگر فرصت داشتم هر يک را نامه مخصوص
مينگاشتم ولی مهلت ندارم بهمين کفايت فرمائيد.
ای پروردگار خورشيد بهمرد پری بگشود و بايوان تو پرواز نمود
از ديوان بگريخت تا در پناه تو امان يابد ای ايزد پاک نظر بقصور
مفرما تو ربّ غفوری بعدل معامله مفرما تو ربّ فضل
موفوری عصيان هر چند بی پايانست عفو و غفران
اعظم از آن توئی رحيم و بخشنده و مهربان
حيفا ٢٨ ربيع الثانی ١٣٣٨ عبدالبهاء عباس
