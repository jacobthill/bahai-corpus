                                                               
هو الله
ای نهال بوستان الهی جناب ابوی با قلبی رحمانی و روحی سبحانی و رخی نورانی در انجمن رحمانيان وارد و به زيارت آستان حضرت يزدان فائز و فی‌الحقيقه در سبيل الهی هر جام تلخی چشيد و هر باده امتحانی نوشيد ولی الحمد للّه ثابت و مستقيم بزيست. يقين است که آن پسر زاده جان و دل اين پدر است و از عنصر روحانی اين مهرپرور زيرا زاده عنصر ترابی اگر مؤيّد به بنوّت روحانی نباشد ابوّت جسمانی حکمی ندارد بلکه مخاطب انّه ليس من اهلک انّه عمل غير صالح گردد. اميد من چنين است که شبستان آن پدر را روشن نمائی و خاندان آن شخص محترم را گلشن کنی و چنان به نار محبّت اللّه افروزی که ديده حاسدان بدوزی و سبب روشنائی عالم انسانی گردی و عليک البهآء الأبهی. ع ع
