
              هو الله
ای زائر مشكين نفس حافظ شيرازی در ديوان
خويش ميگويد "تركان پارسی گو بخشندگان عمرند"
آن ترك پارسی گو توئی كه در نهايت شيرينی و حلاوت
بفارسی صحبت ميداشتی و من و ياران الهی را سبب
سرور و شادمانی ميگشتی حال با قلبی نورانی و روحی
رحمانی و انجذابی ملكوتی و تأييدی سبحانی بالنيابه
از عبدالبهاء توجّه بآستان مقدّس نما و جبين خويش را
بر آستان نور مبين بگذار و روی و موی را بخاك تابناك
منوّر و معطّر كن و در نهايت عجز و نياز از قبل من
تضرّع و ابتهال نما و طلب تأييد و توفيق كن زيرا
مشقّات عظيمه در پيش است و مشكلات كثيره
در ميان و عبدالبهاء در نهايت ضعف و نا توان لهذا
محتاج امداد اسم اعظم است و مفتقر عنايت جمال
قدم تا در اين سبيل توفيقات حقّ نعم الدليل گردد
و بدرقه عنايت هادی سبيل شود شايد در اين سفر
نفسی در عبوديّت دلبر آفاق بكشد و نصيبی از موهبت
ربّ الاشراق برد ياران الهی را هر يك از قبل من
در نهايت اشتياق تحيّت ابدع ابهی ابلاغ دار و بگو
ای سرگشتگان صحرای محبّت اللّه و ای گمگشتگان
بيابان عشق پرتو عنايت الهی شامل است
و فيوضات نامتناهی متتابع عنقريب از اشراق نور مبين
روی زمين بهشت برين گردد و از نسيم گلشن عنايت
مشام اهل آفاق در شرق و غرب مشكين و عنبرين شود
ياران الهی بايد بموجب وصايا و نصائح نور حقيقت
جمال قدم روحی لعتبته الفدا قيام كنند و يك يك را
بموقع اجرا گذارند نه اينكه مجرّد بخوانند و مودوع
اوراق و الواح گذارند بايد اوامر روحانيّه و جسمانيّه
اسم اعظم روحی لتربته الفداء در حيّز شهود جلوه نمايد
و در احوال و اطوار ياران الهی مجسّم و مصوّر گردد
و الّا چه ثمری و چه اثری باری عبدالبهاء را نهايت آمال
اينكه بكلمه‌ئی از وصايا و نصائح مبارك موفّق شود
و يقين است ياران نيز چنين آرزو دارند بهائی بايد
شمع آفاق باشد و نجم ساطع از افق اشراق اگر
چنين است نسبتش حقيقی است و الّا نسبت
مجازی است و بی ثمر و بی پا مانند شخصی سياهست
نامش الماس و بحقيقت زاغ و غراب است ولی اسمش بلبل
خوش آواز از انتساب اسمی چه فائده و از لفظ بهائی
چه ثمر بحقيقت بايد بهائی بود و ملتجی بعتبه مقدّسه
حضرت نامتناهی جميع ياران را بجان و دل مشتاقم
و آرزوی مشاهده ديدار مينمايم و عليكم البهاء الابهی
ای عزيزان عبدالبهاء اگر بدانيد كه چه قدر
اشتياق بياران دارم و چگونه شب و روز بذكر و ياد شما
مشغولم البتّه از شادمانی پرواز مينمائيد شما ياران اسم
اعظميد و ياوران عبدالبهاء در ظلّ الطاف جمال
مباركيد و بندگان حقيقی صميمی حضرت كبرياء طوبی
لكم ثمّ طوبی. لهذا در نزد عبدالبهاء عزيزيد و جليل و رفيقيد
و نديم و در عبوديّت عتبه بهاء شريكيد و سهيم ع ع
