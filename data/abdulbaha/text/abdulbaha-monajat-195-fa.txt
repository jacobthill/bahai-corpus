
هُو اللّه
ای پروردگار اين دوستان ياران تو اند و اين جمع
عاشقان پريشان تو ملجأی جز پناه تو ندارند و مأمنی بغير از بارگاه
تو نجويند پس مدد فرما و عنايت و نصرت فرما و هدايت و به آنچه
رضای خودت است دلالت کن و بر امرت مستقيم و استوار بدار
بيچارگانيم آوارگانيم درماندگانيم افسردگانيم پژمردگانيم جانی
ببخش روانی بده دری بگشا گشايشی بنما سر و سامانی بخش درد
را درمانی بنما زخم را مرهمی کن و زهر را شکری نما ظلمات را انوار
کن و زحمات را راحت آشکار جز تو ندانيم جز تو نجوئيم جز نامت نگوئيم
جز در باديه محبّتت نپوئيم مرحمت فرما عنايت کن هدايت بخش انّک 
انت القويّ القدير.     ع ع
