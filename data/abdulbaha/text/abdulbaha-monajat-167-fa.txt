
هُو الابهی
پاک يزدانا اين جمع را شمع عالم کن و اين انجمن را گلزار و گلشن
محفلش را روضه رضوان کن و مشرقش را مطلع انوار رحمن از نفحات
مشکينش مشام عاکفين کوی دوست را معطّر کن و از نسيم عنبرينش
دلهای محرمان حريم مقصود را مفرّح نفوس را در ظلّ جناح رحمتت
حفظ فرما و قلوب را در صون حمايت حضرت احديّتت جای ده
تأييدات افق ابهايت را ارزان کن و موهبت ملأ اعلايت را شايان
اگر چه کلّ طيور بی پر و باليم لکن در حدايق امرت لانه و آشيانه داريم
و به در گاه احديّتت پناه آريم و از تو عون و مدد می طلبيم و ياری و ياوری
جوئيم چون به خود نگريم خويش را از ذرّه کمتر و از پشه کهتر و پست تر
يابيم و چون دريای بخشش و عطای ترا بينيم ذرّات را آفتاب انور
بلکه روشن تر مشاهده کنيم ای بخشنده مهربان خطای اين بينوايان
را به ذيل عطا بپوش و جفای اين مدهوشان را تبديل فرما به جوهر
وفا و عقل و هوش نفوس را همّتی ديگر عطافرما و شوری ديگر در
سر ها افکن تا عزّت جاويد طلبند و لذائذ عالم جديد آهنگ عالم بالا
کنند و افق اعلی جويند و به انجمن کبريا پويند و از ملکوت ابهی فيض
برند عالم ظلمانی نورانی شود و عرصه شيطانی ساحت رحمانی
گردد و خطّه خاک فردوس برين گردد و گلخن فانی گلشن باقی 
شود توئی مقتدر و توانا و شنونده وبينا .   ع ع
