                          
هو الابهی
ای بنده ميثاق الحمد للّه استفاضه از مقام محمود نمودی و مظهر فيوضات شاهد مشهود گشتی. از اصحاب اخدود نجات يافتی و به رکن شديد حضرت عزيز ودود التجا جستی. به يقين مبين بدان که از سهام اوهام محفوظ و مصون شدی و در پناه حيّ قيّوم منزل و مأوی کردی. نسيم موهبت را از شطر عنايت يافتی و نصيب رحمت را از ايادی عاطفت گرفتی. نظر عطا شامل است و فيض اعطاف کامل. يار دلنشين مهربان است و فيض علّيّين چون سيل نيسان. در هر دمی شکرانهء جمال قدم بجا آر که به چنين الطافی مخصّص گشتی و به چنين موهبتی موفّق. عن‌قريب ملاحظه خواهی نمود که اين گوهر محبّت اللّه چه‌قدر دُرّی و درخشنده و پُرلمعان است. ابصار خيره گردد و انظار حيران ماند و عليک البهآء. ع ع
