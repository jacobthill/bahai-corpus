
                   هُو اللّه
ای ورقه منجذبه بنفحات اللّه،  نامه‌ات قرائت گرديد و
در نهايت حزن و حسرت تلاوت شد تأثير شديد نمود
و آتشی در دل افروخت  فی الحقيقه مظلومی و در راه خدا
هدف تير بلا و مطعون بسهم جفا هر مظلومی بر مظلومی تو
گريه نمايد  و هر محزونی بر حزن تو ناله و انين آغاز کند
آنچه فرياد و فغان نمائی حقّ داری  ولی اگر بدقّت نظر
فرمائی مظلوم راه بهائی  و مصيبت زده در سبيل آن دلبر
بيهمتا  لذا صبر و تحمّل نما گريه مکن مويه منما ملأ اعلی
از حزن تو محزونند  و اماء حضرت يزدان بر مصيبت تو دلخون
اين ايّام بسر آيد  اميدوارم که اسباب خوشی فراهم آيد
هيچ وقت فراموش نشوی و از خاطر نروی  دمبدم بيادت
افتم و از برايت فضل و رحمت حضرت پروردگار طلبم
اشعار در نهايت فصاحت و بلاغت بود  و مضمون بسيار
مليح و دلنشين  حقّا که خواهر ورقاء مهر پروری
و همشيره آن ناظم دُر و گهر  اميدوارم که در جهان ملکوت
شادمان شوی  و يقين است که کامران گردی اطفال
را از قِبل من بنواز  بنهايت مهربانی رضوانيّه کاتبه حروف
را برضوان الهی بشارت ده  آقا ميرزا حبيب اللّه را بمحبّت
اللّه مژده بخش  ميرزا وجيه اللّه را بتوجّه بحقّ مألوف کن
امة اللّه فرح انگيز بسيار عزيز است  بيتی که ميرزا وجيه
اللّه گفته بسيار شيرين بود  و عليک التّحيّة و الثّنآء  ع‌ع
