
                      هُواللّه
ای دوستان حقيقی حقّ مبين ، الحمدللّه بفضل و موهبت
کبری انوار حقيقت بر شرق و غرب تافته و در جميع اقاليم
نفحات قدس مانند نسيم صبحگاهی وزيده و آگاهی بخشيده
کشور خاور منوّر گشته و ممالک باختر مطلع انوار جليل
اکبر گرديده در هر روز مژده انتشار نور مبين ميرسد
و در هر صبحی بشارت اشراق نيّر قديم ميآيد امروز در
آفاق عالم ولوله‌‌‌ئی جز ذکر نيّر اعظم نه و صيت و صوتی
جز بشارت جمال قدم نيست سبحان اللّه با وجود
آنکه در جميع اقاليم عالم بين جميع امم آثار حقّ ظاهر و باهر
و جميع آذان مستعدّ استماع اين حوادث  باز اين
ايرانيان اکثری الی الآن بخواب غفلت گرفتار و محتجب
از مشاهده انوار و حال آنکه بايد در هر دمی صد هزار
شکرانه بر زبان رانند که شمس حقيقت از آن افق طلوع نمود
و ندای الهی از آن اقليم برخاست و هر يک ببشارت کبری
باقصی اقاليم دنيا بشتابد و مژده موهبت آسمانی دهد
اگر چنين کرده بودند حال ايران کوکب رخشنده عالم
امکان بود و کشور معطّر و معنبر آفاق چه بسيار که موهبت
کبری توجّه بانسان کند و دَر خانه بکوبد و صاصبخانه
عوض از شکرانه بجنگ و ستيز برخيزد و خاک مذلّت
بر سر خويش بيزد و آن موهبت کبری را بکمال همّت براند
پس بايد احبّای الهی بَروش و سلوکی قيام نمايند که سبب
انتباه ناس شود و هر غافلی بيدار گردد و آن  روش و سلوک
بموجب تعاليم الهيست که در الواح نازل اولاً بايد که در
نهايت صداقت و حسن نيّت و خيرخواهی و امانت
اطاعت بحکومت نمايند و از هر جهت خيرخواه دولت
و ملّت باشند ثانياً آنکه بايد با جميع ملل عالم بنهايت
نيکخواهی و مهربانی و نيّت صادقه و محبّت تامّه معامله
کنند آيت رحمت عالميان باشند و سبب نعمت و الفت
آدميان و در موارد بلا جفا را بوفا مقابله کنند و بمحبّت
و صفا معامله نمايند بدخواهان را خيرخواه باشند
و دشمنان را دوست جان و وجدان گردند از غير حقّ
بيزار باشند و از تعلّق باين جهان فانی در کنار شب و
روز از نار محبّت اللّه چنان شعله زنند و بنور معرفت اللّه
چنان بدرخشند که شب را روز نمايند و روز را نوروز فرمايند
تا در ميان آفاق منصور و مظفّر و فيروز گردند ای احبّای
الهی الحمدللّه بحر عنايت موج خيز است و ابر موهبت
گهر ريز و نفحات قدس مشکبيز نيّر آفاق پرتوی بر سر
ياران افکنده که نورانيّتش اعصار و قرون را روشن نمايد 
شکر کنيد خدا را که مظاهر هدايتيد و مطالع موهبت اگر 
پرده و حجاب برخيزد و کشف غطا گردد ملاحظه مينمائيد 
که چه تاجی بر سر داريد و چه خلعتی در بر ولی نظر بحکمت 
الهيّه اين موهبت حال سرّ مکتومست و رمز مصون و در استقبال 
ظاهر و آشکار گردد و عليکم التّحيّة و الثّنآء     ع ع
