 
                 هو الابهی ‌الابهی
ای موقن به آيات‌ الله و منجذب به نفحات الله دراين قرن اعظم و دور اکرم
   که حقائق لطيفهء صافيه از اشعّهء ساطعه از شمس حقيقت مستفيض  گشته  و
   هياکل توحيد از اين فضل کامل و فيض شامل در عرصهء وجود محشور شده اند
   بايد نفوس مستعدّه اين لطف  جليل و فيض اعظم را غنيمت شمرند و در اين
   کور اعظم به انوار تجلّی شمس قدم منوّر شده از مشرق عالم بر سائر امم بذل
   و کرم فرمايند . پس ای عاکف  کوی الهی و آشفتهء روی محبوب حقيقی  همّتی
   کن که نور مبين گردی و مطلع الطاف ربّ العالمين شوی شجر بارور پر ثمری
   گردی  و گوهر درخشندهء پر هنری شوی همّت را بلند و مقصد را ارجمند کن .
   روز اميد است  و تجلّی  تجلّی فعّال لما يريد حقائق نحاسيّه به تماسّ اين
   اکسير اعظم ذهب ابريز گردد و صدور طالبين که اوعيهء استفاضه هستند از
   اين فيضان چون جام لبريز شود . وقت را از دست مده و عنايت را از کف منه
   سعی بليغ کن و جهد عظيم نما تا به اين مقصد جليل رسی . ع ع
