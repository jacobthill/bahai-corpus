                                                            
دوست محترم مهربانا نامه شما که به تاريخ ٢١ شهر ربيع‌الثّانی سنه ١٣٣٩ بود رسيد. مضامين دلنشين بود. مرقوم نموده بوديد که از شرّ تحت‌الحنک بايد فغان به فلک رساند. اين نفوس را خدا در قرآن می‌فرمايد کاعجاز نخل خاويه يعنی اينها هرچند بلند و قطورند و جریء و جسور ولی نظير نخل کهنه و پوسيده‌اند. در هر عصری بوده‌اند و کاری جز عربده نداشته‌اند و عاقبت به حفره هوان و خذلان ابدی گرفتار گشته‌اند. در مدّتی قليله ملاحظه نمائيد فوج فوج اين نفوس غيرنفيسه را بنيان برافتاد و بنياد بر باد رفت. اينست در قرآن می‌فرمايد و امّا الزّبد فيذهب جفآءً و امّا ما ينفع النّاس فيمکث فی الأرض. اين نفوس مانند کف سيل‌اند. کف فانی و زائل گردد و آب که سبب حياتست باقی و برقرار ماند. در شيراز نسبت به آن جناب بعضی از بی‌خردان بی پا و سر زبان‌درازی نموده‌اند ولکن فوراً خائب و خاسر گشتند. اين عربده و هذيان سبب گردد که چهره‌نما چهره گشايد و اين جريده فريده اهمّيّت عظمی در حال و استقبال يابد. جناب ميرزا عبدالحسين فی‌الحقيقه خدمتی عظيم به چهره‌نما نموده. حال در ايران اغتشاش به درجه‌ايست که از وصف خارج است. همه به خود مشغول شده‌اند، فرصتی که به ديگری پردازند ندارند. اين صدا و ضوضا و غوغا بتمامه نسياً منسيّا می‌شود. باری شما قدری راحت باشيد. اين گونه حوادث و وقائع مانند زمزمه پشه در گوش فيلست و قدح ازين نفوس در نزد عاقلان عين مدح است چنانکه تجربه شده است. اينها تعلّقی به شما نداشتند ولی حال نفوس مبارکی تعلّق به شما خواهند يافت يعنی تعلّق ابدی. شاعر عرب گفته:
و ان اتتک نقيصتی من ناقص 	فـهـی الـشّهـــادة لی بـــانّی کــامـــل
باری شما در چهره‌نما ديگر ذکری ننمائيد که سبب ازدياد هياهوی کسی بشود و عليک التّحيّة و الثّناء. حيفا ٢٦ ربيع‌الثّانی ١٣٣٩.
