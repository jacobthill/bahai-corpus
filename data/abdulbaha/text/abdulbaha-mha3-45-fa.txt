
کرمان   
هو الابهی
ای ثابت بر پيمان، نامه شما رسيد الحمد للّه محفوظاً مصوناً در صون
حمايت حضرت رحمن بکرمان رسيدی و روی نورانی احبّای
الهی را مشاهده نمودی جمهور را سبب فرح و سرور گشتی
و خاصّان حقّرا چون نسيم سحرگاهی نشئه و انتعاش بخشيدی
خاک کرمان از قديم نشئه‌ انگيز است و اهل کرمان پرشور و وله
افسرده نيستند پژمرده نيستند سری پرشور دارند و دلی پر
روح و ريحان الحمد للّه بهمّت ياران کلمة اللّه منتشر و قلوب مستبشر
و ارواح منجذب و انظار متوجّه بملکوت اسرار. حضرت
نور محمّد خان فی الحقيقه آيت رحمن است و سبب هدايت
ديگران قلبی سليم دارد و وجهی بسيم و روحی منجذب بنور
مبين. از قبل من نهايت محبّت و تعلّق قلبی بايشان برسانيد. 
امّا مسأله محفل روحانی در قريه‌ئی که ياران جمعيّتی ندارند
تأسيسش لزومی ندارد و از اطراف کرمان در امور بايد مراجعت
بمحفل روحانی کرمان نمايند و اگر در محفل روحانی اکثريت
حاضر مذاکره جائز. 
باری مشام مشتاقان از نفحات مسکيّه کرمان معطّر است
و اميد چنانست که آن ديار مشکبار گردد و نفوسی مبعوث شوند
که آيت رحمت پروردگار و رايت هدايت خداوند يکتا
شوند بجميع از قبل من تحيّت مشتاقانه برسانيد
و عليکم البهاء الابهی بيش از اين نگاشتن
ممکن نه بلکه مجال تحرير يک سطر نيست معذور 
داريد و عليکم البهاء الابهی عبدالبهاء عباس
