
هُو اللّه
ای مفتون جمال انور ابهی،  فضل بيمنتها را ملاحظه نما که پرتو هدايت کبری
بتابيد و ظلمات غفلت متواری گشت صبح محبّت اللّه دميد و ساحت قلب
رشک بهشت برين گرديد ندای الهی بسمع در آمد و آهنگ ملأ اعلی بگوش
رسيد اين چه موهبت است و اين چه عنايت اين چه مرحمت است و اين
چه هدايت ليس هذا الّا من فضل ربّک الرّحمن الرّحيم پس بشکرانه فيض
عنايت کبری شب و روز بنشر نفحات اللّه مشغول گرد تا جنود الهام تأييد نمايد
و انوار تجلّيات بتابد قلب بجوش آيد و زبان بگفتگو پردازد ای بنده الهی لسان
فصيح بگشا و نطق بليغ بنما و بيان براهين بکن تا نفوس سائرين که باسفل سافلين
افتاده‌اند باوج علّيّين پرواز نمايند و از عين يقين بنوشند و بمشاهده نور
مبين ديده روشن کنند و عليک التّحيّة و الثنآء    ع‌ع
