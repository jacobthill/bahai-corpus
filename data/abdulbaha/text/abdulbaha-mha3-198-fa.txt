
لندن جناب ميرزا يوحنّا بن داود عليه بهاء اللّه الابهی   
هو اللّه
ای ثابت بر پيمان، نامه ١٥ ژانويه ١٩١٠ رسيد الحمد للّه که
بدرقه عنايت و فضل و موهبت شامل گرديد و در لندن متوقّف
شديد يقين است که بخدمات فائقه موفّق خواهيد گرديد اين
عين خير بود که پديد گرديد. ای يار عبدالبهاء اميدوارم که چنانکه
بايد و شايد رخ برافروزی و حجبات اوهام خلق بسوزی بشارات
الهی دهی و بملکوت ربّانی رهنمائی نمائی فی الحقيقه بخدمت
پرداختی و در ميدان جانفشانی تاختی اگر ياران لندن مجتمع شوند
و همّتی بنمايند و غيرتی ابراز دارند توجّه بملکوت ابهی کنند
و استمداد از فيوضات نامتناهی نمايند ندای الهی در آنخطّه و ديار
بلند گردد و نورانيّت وحدت انسانی روشن شود و نفوس مهمّه
وقوف بر تعاليم الهی يابند و قلوب مقدّسه منجذب نفثات روح
القدس گردد. از مکاتبات بين شرق و غرب مرقوم نموده بوديد
اين بسيار مفيد است و سبب وله و شوق طرفين. بجناب مستر
ارثر تحيّت مشتاقانه عبدالبهاء برسان در حقّ او دعا نمايم که موفّق
بامور عظيمه گردند و سبب انتشار انوار ملکوت شوند خدماتشان
در ملکوت ابهی مقبول و تمنّياتشان بحصول مقرون گردد
امّا عناد و انکار اهل استکبار ضرری بامر پروردگار ندارد بلکه
سبب اشتهار است و علّت انتشار. عاقبت منکرين نيز از مقبلين
گردند و مستکبرين نيز بغايت خضوع و خشوع برخيزند همانست
که مرقوم نموده‌ئی نفوذ کلمة اللّه کوه البرز را مانند پر کاه نمايد
عنقريب ملاحظه خواهی نمود که رايت کلمة اللّه در اوج اعلی موج ميزند جميع 
ياران و اماء رحمانرا تحيّت ابدع ابهی ابلاغ نما در سنه ١٩١٠   ع‌ع
