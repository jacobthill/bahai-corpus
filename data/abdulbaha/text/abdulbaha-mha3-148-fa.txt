
جناب زائر حاجی محمّد رضای همدانی عليه بهاء اللّه الابهی   
هُو اللّه
ای زائر ارض مقدّس، هزاران هزار اسرائيل باين اقليم جليل
شتافتند تا بهره و نصيب از فيض حضرت قدير برند باديه‌ها
پيمودند تا بسر منزل مقصود رسيدند ولی جز در و ديوار چيزی
نديدند ايّامی زيستند و گريستند و ناله و فغان نمودند و در دريای
احزان غريق گشتند نوميد شدند و خويشرا بآينده نويد دادند.
باری دو هزار سال است که چنين ميرود و نهايت آمال تجديد معبد
سليمانست که پسی ديوار ويران او ناله و ندبه مينمايند و گريه و نوحه
ميکنند و مويه و زاری مينمايند که اين ديوار کی پايدار گردد و حال
آنکه اين سنگ و گلست نه جان و دل بايد قدس الاقداسرا
در جهان جان و دل تأسيس نمود آب و گل چه اهمّيّتی دارد اندکی
دقّت نمائيد اين کون نامتناهی هزاران هزار امثال اين بنيان را
ديده و جميع بمرور دهور بی نام و نشان گشته ولکن قدس
الاقداس دل و جان باقی و بر قرار در فکر آن بايد بود بلی اين
مواقع محترمست و شايان و سزاوار زيارت و تبرّک بآن زيرا اين
آب و گل آثار آن جان و دل و دليل بر آن ولی جميع از آن آيت هدی
و موهبت کبری غافل و کلّ دلبسته بآب و گلند جسم را می‌پرستند
و از روح بيخبرند، معتکف بزجاجند و منحرف از سراج،
از مغز بی‌بهره‌اند پوست را ميپرستند امّا من نيز آهنگ زيارت
آن مواقع مقدّسه دارم تا رائحه معطّره انبيای بنی اسرائيل را
از آن آثار استشمام نمايم و ايّامی را بياد آن بزرگواران گذرانم ولی
ملتفت و متوجّه آن جانهای پاکم نه جسمهای خاک زيرا آن جانهای
پاک از حيّز غيب نور می‌افشانند و اين جسمهای خاک
دلالت بر آن جانهای پاک ميکنند جميع احبّای بهائيانرا
از قبل من فرداً فرداً تحيّت ابدع ابهی ابلاغ دار بجان همه را مشتاق 
و شکوه از فراق مينمايم و عليکم البهاء الابهی  ١٠ربيع الاوّل ١٣٣٨   ع‌ع 
