                                                               
هو الله
ای ثابت بر پيمان نامه شما رسيد و سبب نهايت مسرّت گرديد که الحمد للّه در همدان تأسيس اعانه خيريّه گرديد. اميدوارم که سبب نجاح و فلاح کلّی گردد و اسباب راحت و آسايش فقرا و ضعفا و تعليم اطفال و تربيت ايتام حاضر و مهيّا شود. مسئله تربيت اطفال و پرستاری ايتام بسيار مهمّ است و همچنين تربيت و تعليم بنات اهمّ‌ترين امور است زيرا اين دختران وقتی مادران گردند و اوّل مربّی اطفال امّهاتند، اطفال را هر قسم تربيت نمايند نشو و نما کنند و مادام الحيات آن تربيت تأثيرش باقی و تبديل و تغيير بسيار مشکل. مادر بی‌تربيت و نادان چگونه تربيت و تعليم اطفال نمايد. پس معلوم شد که تربيت و تعليم دختران اعظم و اهمّ از پسرانست. اين کيفيّت بسيار اهمّيّت دارد. بايد نهايت همّت و غيرت را مبذول داشت. خدا در قرآن می‌فرمايد لا يستوی الّذين يعلمون و الّذين لا يعلمون. پس جهل مطلقاً مذموم خواه در ذکور و خواه در اناث بلکه در اناث مضرّتش بيشتر است. لهذا اميدوارم که احبّا اطفال را چه ذکور چه اناث در نهايت همّت تربيت و تعليم نمايند، هذا هو الحقّ و ما بعد الحقّ الّا الضّلال المبين.
در خصوص آمدن مرقوم نموده بوديد. حال به اين کار پردازيد. بعد از اتمام انشاءاللّه خواهيد آمد و عليک البهآء الابهی. ع ع
