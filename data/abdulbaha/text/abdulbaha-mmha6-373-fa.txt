                                                              
هو الله
يا من ثبت علی الميثاق جناب امين در محرّرات نهايت ستايش از استقامت و ثبات و همّت مبذوله در سبيل نجات از آن سرمست باده حيات نموده‌اند. گفتم آن شيدای روی حقّ شهره آفاقست و سرگشته کوی نيّر اشراق. آشفته و سودائيست و شيفته و رسوائی و اندر همه عالم مشهور به شيدائی. صيت ثبوتش به اوج ملکوت رسيده و قوّت رسوخش در قلب عالم رسوخ نموده. سوره زلزال را حقّ منسوخ نموده و امّت ضلال را ممسوخ فرموده. عن‌قريب ابواب تأييد را مفتوح بيند و صدر منير را مشروح يابد. افواج اوج اعلی را چون امواج بحر ملکوت ابهی مهاجم بيند و جنود نصر را با اعلام متتابع مشاهده کند. ای يار حقيقی اميد از فضل جديد ربّ قديم چنانست که آيه مبارکه و نريد ان نمنّ علی الّذين استضعفوا فی الارض و نجعلهم ائمّة و نجعلهم الوارثين تفسير گردد و سرّ يختصّ برحمته من يشآء در قطب آفاق خيمه برافرازد و نور ذلک من فضل اللّه يؤتيه من يشآء در زجاجه قلوب احبّاء اللّه برافروزد و چنان به قوّت ملکوت مؤيّد گردند که آفاق را از نور اشراق غبطه سبع طباق نمايند. زلزله بر ارکان عالم افکنند و ولوله در کوی و شهر اندازند. اين نفوس مؤيّد به جنود ملکوت ابهی هستند و موفّق به اعلاء کلمة اللّه و البهآء عليک و علی کلّ من ثبت علی الميثاق. اليوم تکليف کلّ ثبوت بر عهد و به جميع قوی نشر نفحات است. ع ع
