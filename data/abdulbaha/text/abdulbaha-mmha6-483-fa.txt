                                                               
هو الله
ای فرع رفيع شجره مبارکه از قرار معلوم معاندين يزد مقصودشان اينست که به هر قسمی باشد فتنه‌ای برپا نمايند و فسادی کنند. حتّی سيّد علی معلوم و عونه او را مقصد آنست که اسبابی فراهم آرند که حضرت حاکم مهربان نيز از عهده محافظه نتوانند برآيند يعنی هجوم عمومی شود. لهذا احبّا بايد به نهايت حکمت حرکت نمايند و پرده‌دری ننمايند. قدری تأسّی به مؤمن آل فرعون کنند و قال رجل مؤمن من آل فرعون يکتم ايمانه. باری مقصود اينست که اگر آن سرور مهربان نبود تا به حال هزار مرتبه معاندين فساد برپا نموده بودند ولی حمايت و صيانت ايشان محافظه نموده است. قدری اگر ملاحظه شود ثمرات ديگر نيز دارد. از جمله فصل واقع نمی‌شود زيرا اگر پرده‌دری شود عناد زياد شود و فصل حاصل خواهد شد و چون فصل شود امر تبليغ مختلّ گردد. پس جميع احبّا را تنبيه نمائيد که به حکمت منصوص در الواح عمل نمايند. قدری مدارا کنند و ملاحظه نمايند و پرده‌دری ننمايند و با علما و سائرين به نهايت مهربانی و مراعات و ملاحظه معامله نمايند. ع ع
