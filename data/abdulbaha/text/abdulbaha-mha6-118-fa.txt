
                      هُواللّه
ای بنده جمال مبارک، الحمدللّه بعد از عودت از ارض
مقدّس بآن ديار با نَفَسی مشکبار بهدايت نفوس قيام
نموديد و موفّق بترويج دين اللّه شديد ايّام در مرور است
و هر بنيانی مهدوم و سبب استکبار و غرور  مگر بنياد هدايت
که اساس بيت معمور است و تا ابد الآباد باقی و بر قرار
و محمود و مشکور ملاحظه در پيشينيان نما که چه قدر
قصور بنياد نهادند آن قصور بپايان قبور شد و آن گلستان
و گلشن در انجام مزبلستان و گلخن گرديد ولی هر نفسی
در ميدان هدی قدمی نهاد بنيانی بنهاد که اساسش در
جهان امکان بود ولی اعلی غرفاتش در اوج لامکان
و باقی و ثابت در عالم بی پايان، پس شکر کن خدا را که
سائق توفيق چنين دلالت کرد و بدرقه عنايت چنين
هدايت نمود از خدا ميطلبم که همواره در صون حمايت
محفوظ و مصون مانيد و سبب اعلآء کلمه حيّ قيّوم گرديد
مطمئن باش تأييد ميرسد از فقر محزون مباش و از احتياج
انزعاج مجو زيرا در سبيل الهی در هر عصر فقر غنا بود و
احتياج اعظم معراج ذلّت  عزّت کبری بود و فنا سبب
بقا  پس اين شئون را در عالم حقّ حکمی نه اصل تأييد
و توفيق بر خدمت آستان مقدّس جمال ابهاست روحی
    لأحبّائه الفدا و عليک التّحيّة و الثّنآء   ع ع
