
هولاند جناب مستر .و . ل کنگيرته عليه التّحيّة و الثّناء   
هو اللّه
ای مفتون حقيقت، نامه شما تاريخ ١٩٢١ رسيد انسانی
که طالب حقيقت است لابد بوسيله‌ئی خبر از حقيقت ميگيرد
حال تو چون تشنه حقيقتی بمجرّد آنکه در روزنامه هولاند
ذکری از اين امر مبارک ديدی بتحرّی حقيقت پرداختی بعضی
رسائل که بلسان آلمانی ترجمه شده است نوشته‌ايم از آلمان از برای
شما بفرستند مختصر اين است افق عالم را ابرهای بسيار تاريک
احاطه کرده اينست که ملاحظه مينمائی که جميعش جنگ
و جدال است و نزاع و قتال عالم انسانی در زحمت بی‌پايان است
در چنين ظلمات شديدی از افق ايران شمس حقيقت طلوع نمود
و بر جميع آفاق پرتو افکند و پرتو اين آفتاب تعاليمی است که
از قلم اعلی صادر و آن تعاليم را از الواح مقدّسه استنباط
خواهی نمود. 
از جمله تعاليم تحرّی حقيقت است و از جمله تعاليم اينکه
بايد دين سبب الفت و اتّحاد و يگانگی باشد نه سبب کلفت 
اگر دين سبب خونخواری گردد لزوم از برای عالم انسانی
ندارد و از جمله تعاليم اين است که دين بايد مطابق عقل و علم
باشد نه اوهاماتی که عقل بهيچوجه تصديق آن ننمايد و از اين
قبيل تعاليم بسيار.
از جمله تعاليم صلح عمومی است که تفاصيل آن در الواح
مشروح اطّلاع خواهند يافت و اين تعاليم آسمانی پنجاه سال
پيش از قلم اعلی صادر و يکيک اين تعاليم در کار است تجلّی
بر افکار عمومی مينمايد.
باری بعد از قرائت اين رسائل خواهی دانست که نور حقيقت
در اين زمان بسيار تاريک بتمام قوّت درخشيده است و عليک 
التّحيّة و الثّناء	عبدالبهاء عباس   
