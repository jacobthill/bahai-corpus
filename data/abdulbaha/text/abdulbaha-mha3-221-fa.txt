
هُو اللّه
بمبائی بواسطه جناب حاجی ميرزا محمّد تقی طبسی عليه بهاء اللّه  
ای ياران رحمانی، در اين ايّام خبری پر روح و ريحان از آن
سامان رسيد که الحمد للّه ياران انجمنی آراستند و نشر امر اللّه
خواستند و دل از دون محبّت اللّه پيراستند و تصوّر چنان دارند که
در ايّام معلومه در آن محفل عقد انجمن نمايند و مشورت کنند
و بآنچه سبب انتشار نور هدايت است تمسّک و تشبّث جويند
اگر بشروط و عهود لازمه قيام گردد اين انجمن فی الحقيقه
گلستان و چمن حقيقت است و آيت موهبت حضرت احديّت
اوّل شرط محبّت و الفت تامّ بين اعضاء آن انجمن است که
از بيگانگی بيزار گردند و يگانگی حضرت پروردگار آشکار کنند
زيرا امواج يک بحرند و قطرات يک نهر، نجوم يک افقند
و اشعّه يک شمس، درختان يک بوستانند و گلهای يک گلستان،
و اگر وحدت حال و يگانگی بيملال در ميان نيايد آن جمع پريشان
گردد و آن انجمن بی سر و سامان. 
و شرط ثانی آنست که رئيسی بجهت آن محفل اعضای انجمن
بالاتّحاد انتخاب کنند و دستور العمل و نظامی بجهت اجتماع و مذاکره
قرار دهند و آن دستور العمل و نظام در تحت اداره و محافظه
و حمايت رئيس باشد و تنفيذ نمايد و اعضاء محفل بايد در نهايت
اطاعت و انقياد باشند مکالمه حشو و زوائد در آن محفل نگردد
و اعضاء در حين ورود توجّه بملکوت أعلی کنند و طلب تأييد
از افق ابهی و در نهايت خلوص و وقار و سکون و آداب در انجمن
قرار يابند و بنهايت ادب و ملايمت کلام و اهمّيّت خطاب ببيان
آراء پردازند در هر مسئله‌ئی تحرّی حقيقت کنند نه اصرار
در رأی زيرا اصرار و عناد در رأی منجر بمنازعه و مخاصمه گردد
و حقيقت مستور ماند ولی اعضای محترمه بايد بنهايت آزادگی بيان
رأی خويش نمايند و ابداً جائز نه که نفسی تزييف رأی
ديگری نمايد بلکه بکمال ملايمت بيان حقيقت کند و چون
اختلاف آراء حاصل شود رجوع باکثريّت آراء کنند و کلّ
اکثريّت را مطيع و منقاد گردند و ديگر جائز نه که نفسی
از اعضاء محترمه بر قرار اخير چه در خارج و چه در داخل اعتراض
نمايد و يا نکته گيرد ولو مخالف صواب باشد زيرا اين نکته‌گيری
سبب شود که هيچ قراری استقرار نيابد. 
باری هر کاری که بالفت و محبّت و خلوص نيّت فيصل شود
نتيجه‌اش انوار است و اگر ادنی اغبراری حاصل شود نتيجه‌اش
ظلمات فوق ظلمات است. 
تصادم افکار و مقاومت آراء در انجمن شوراء سبب ظهور
شعاع حقيقت است نبايد هيچيک از اعضاء متکدّر از مقاومت
ديگری شود بلکه هر يک قول ديگريرا با وجود مخالف بودن
با رأی خويش در کمال ادب بخلوص نيّت گوش دهد و غباری
در قلبش ننشيند چون چنين گردد آن انجمن انجمن الهی است
و الّا سبب برودت و کدورت عالم شيطانی. 
و همچنين آن محفل رحمانی بايد قطعيّاً بامور سياسی که راجع
بحکومت محلّی است تعرّض ننمايد حتّی از امور سياسی دم نزند
مذاکرات بتمامها محصور در امور روحانيّه باشد که تعلّق باداره
تربيت نفوس و تعليم اطفال و اغاثه فقراء و اعانه ضعفاء جميع فرق
عالم و مهربانی بکلّ امم و نشر نفحات اللّه و تقديس کلمة اللّه دارد
در اينخصوص و اجراء اين شروط چون همّت نمايند تأييد
روح القدس رسد و آن مجمع مرکز سنوحات ‌رحمانيّه گردد
و جنود توفيق هجوم کند و هر روز فتوحی جديد حاصل شود
الهی الهی هؤلاء عباد انجذبوا بنفحات قدسک و اشتعلوا
بنار محبّتک و أخلصوا وجوههم لوجهک الکريم و سلکوا فی المنهج
القويم و هدوا الی صراطک المستقيم ربّ اجعلهم سرج الفضل
و الاحسان فی عالم الانسان يتلألأ من وجوههم أنوار التقوی
و يتشعشع من جبينهم نور الهدی و اجعلهم آيات رحمتک
لعموم خلقک و رايات موهبتک لجميع بريّتک
و ايّدهم فی جميع الشؤون انّک أنت الکريم العزيز الودود ع‌ع
