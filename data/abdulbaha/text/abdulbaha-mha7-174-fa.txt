
              هُو الأبهی الأبهی
ای ورقات نورانيّه و اماء رحمانيّه،  از رياض ملکوت ابهی
نسيم روح پرور ميوزد  و از گلشن ملأ اعلی شميم جانبخش
می‌آيد  قلوب از هبوب آن نسيم در نهايت اهتزاز است
و مشامها از مرور آن شميم در غايت التذاذ  پيک عنايت
ميرسد و مژده موهبت ميبخشد  عون و عنايت جمال
ابهی با شماست  و تأييد و توفيق حضرت کبرياء همدم شما
از هر جهت ملحوظ عين عنايتيد  و از هر طرف منظور
نظر موهبت  از جام ميثاق سرمستيد  و بمحبّت ربّ الاشراق
مشهور آفاق  در درگاه احديّت سر بآستان مقدّس نهاده
و در کمال عجز و زاری توفيقی عظيم بجهت آن اماء رحمانی طلب
نمودم  پس بايد همّتی نمائيد که آن توفيقات ثمرش ظاهر
گردد  و آن تأييدات نتائجش باهر شود  قوّه مغناطيس
که جاذب اين عنايات است اتّحاد و اتّفاق اماء اللّه است
البتّه صد البتّه دائماً متمسّک باين مغناطيس گرديد تا عون
و صون و عنايت جمال ابهی را از هر جهت متتابعاً مترادفاً
        متوالياً مشاهده کنيد  و البهآء عليکنّ  ع‌ع
