
 هو اللّه 
يا من استبشر ببشارات اللّه در اين قرن اعظم مبارک
که آفتاب روشن قرون اولی و نيّر منوّر قرون اخری است
نفوسی از رقد هوی مبعوث شوند که چون شمع
در انجمن عالم بنور استقامت بر افروزند و چون بحر
بمحبّت جمال مبارک بخروشند و چون بنيان عظيم و چون
سدّی از زبر حديد بعهد و ميثاق الهی مستقيم و بايمان
و پيمان ربّانی مستديم گردند و مقاومت و مداومت شديد
بجنود نقض و نکث نمايند و کلّ را بثبوت و رسوخ
بر امر اللّه دلالت فرمايند حصن حصين کلمة اللّه را
لشکر پر شکوهند و مدينه امر اللّه را محافظ و مدافع
بر مهاجمين انبوه از خدا ميخواهم که آنجناب از اعاظم اين
جنود ربّ ودود باشند و از اکبر حارس اين بنيان عظيم
حضرت معبود در هر عهد و عصر مظاهر مقدّسه الهيّه
نه عهدی و پيمانی و نه ايمانی و ميثاقی در عصر حضرت
ابراهيم در حقّ اسحق برکت دعائی و در عصر موسوی
يوشع بن نون را از لسان حضرت مختصر مدح و ثنائی
و در ظهور عيسوی در حقّ شمعون بأنت الصخرة و علی
هذه الصخرة ابنی کنيستی بيان مجملی و در طلوع شمس
محمّدی در غدير خم من کنت مولاه فهذا عليّ مولاه
عبارت مختصری و در اين کور اعظم و دور اقوم ظهور
حقّ و طلوع شمس حقيقت که بجميع شئون ممتاز
از سائر اکوار و مشرق بر جميع ادوار است در کتاب اقدس
که مهيمن بر جميع کتب و صحف و زبر است و کلّ آنچه
در آن مذکور ناسخ جميع صحائف و کتب حتّی اوامر
و احکام و اعلان و اظهار آن ناسخ جميع اوامر غير مطابق
و احکام غير متساوی مگر امری و حکمی که در آن کتاب
مقدّس الهی غير مذکور در چنين کتاب مبين و زبور
يقين بنصّ صريح من دون تأويل و تلويح بيان فرموده
و بکتاب عهد باثر قلم اعلی تأکيد و توضيح و تشريح
نموده تا مقرّ امر در اين کور اعظم واضح و مبرهن گردد
و محلّ توقّف و نزاع و خلافی از برای نفسی نماند و مقصد
اصلی الهی و رضای حقيقی ربّانی يعنی اتّحاد من علی
الأرض بر کلمه واحده حاصل گردد و جوهر توحيد
در حقائق نفوس ظاهر و لائح شود اين عبد خود را در جميع
شئون محو و فانی مشاهده ميکند و ايّامش قليل است
و عنقريب رجوع بعتبه مقدّسه مالک الوجود نمايد
مقصدی جز حفظ وحدت امر اللّه و اتّحاد احبّاء اللّه
نداشته و ندارم ملاحظه شود که حضرت اعلی روحی
له الفداء جميع بلايا را در سبيل اين امر تحمّل فرمود
و نهايت بآن مظلوميّت هدف صد هزار تير گشت
و جناب قدّوس و جناب باب و جناب وحيد و جناب
ملا محمّد علی و حضرت خال و جناب سلطان الشهداء
 و محبوب الشهداء و ده بيست هزار نفوس مقدّسه از صغير
و کبير و رجال و نساء دماء مطهّرشان در اين سبيل
ريخته شد و جمال اعظم روحی لتراب اقدام احبّائه فدا اين
همه صدمه و بلاياء متتابعه و سلاسل و اغلال را تحمّل 
فرمودند و بکرّات و مرّات اذيّتهای شديده بر وجود
مبارک وارد گشت و آثار سمّ در دو طرف جسم مبارک
هميشه ظاهر بود و اين مدّت مديده را در جميع اوقات
در حبس و زندان و نفی و سرگون بسر بردند و عاقبت
محبوس و مسجون و محکوم صعود بملکوت تقديس
فرمودند و هميشه ناله و فرياد مبارک اين بود که من بجهت
اتّحاد من علی الارض خود را فدا نمودم ای احّبا بکوشيد
که آثار اختلاف را از روی زمين زائل نمائيد و انوار اتّحاد را
بين عباد ساطع و لائح کنيد حال بعوض آنکه کلّ متّحداً
متّفقاً بذيل اتّحاد متشبّث و بعروه اتّفاق متمسّک و متّحداً
و متّفقاً وفاء بعنايات جمال مبارک و اسم اعظم بر اتّحاد من
علی الارض قيام نمايند از بعضی گوشه و کنار سراً و باطناً
در کمال احتياط نفحات غير مرضيّه ميوزد که سبب
اختلاف عظيم در نفس امر مبارک ميشود نعوذ باللّه
من ذلک باری اين عبد قسم بجمال مبارک خود را وجودی
مشاهده نمی نمايم و در ساحت احبّای مخلصين فانی ميبينم
و ابداً ادّعائی نداشته و ندارم و تا بحال اظهار کلمه که دلالت
بر انتساب آستان مبارک باشد ننمودم ولی اينقدر التماس
از احبّای الهی دارم که سبب اختلاف در اين امر که جوهر
تقديس است نگردند و اسرار و رموز و اشارات
سرّيه را روا ندانند امر اللّه ظاهر و مشهود است
الحمد للّه در اين کور اعظم امر مصرّح و مشروح غير
مستور و مرموز نه مراتب شريعت و طريقت حقيقت
و نه مظاهر ظاهر و مظاهر باطن از بيمزگيهای متصوّفه
موجود بل کلّ اين مسائل بصريح آيات اللّه مذموم
و مردود باری حال بايد ما بشکرانه الطاف و عنايات الهيّه
جميع اين اذکار و اقوال را فراموش نموده کلّ متّفقاً متّحداً
باعلاء کلمة اللّه بکوشيم و در نشر نفحات اللّه سعی بليغ
نمائيم حال آنجناب الحمد للّه بشرف لقا فائز و از تفاصيل
مطّلع و برضای رحمن واقف هر نفسيرا که ملاحظه
نمائيد که نفحه‌ئی از روائح غير مرضيّه در مشامش تأثير نموده
نصيحت فرمائيد که متنبّه و بيدار گردد و از غير رضای 
جمال مبارک بيزار شود و البهاء عليک ع‌ع 
