
مصر جناب آقا ميرزا ابوالقاسم گلستانه عليه بهاء اللّه الابهی   
هو اللّه
ای ثابت بر پيمان، نامه مفصّل شما رسيد ولی از کثرت
مشاغل جواب مختصر مرقوم ميشود در خصوص ضيافت در هر
شهر بهائی سؤال نموده بوديد مقصود از اين ضيافت الفت
و محبّت و تبتّل و تذکّر و ترويج مساعی خيريّه است يعنی بذکر
الهی مشغول شوند و تلاوت آيات و مناجات نمايند و با يکديگر
نهايت محبّت و الفت مجری دارند و اگر ميان دو نفس از احبّاء
اغبراری حاصل هر دو را دعوت نمايند و باصلاح ما بين کوشند
و در امور خيريّه و اعمال برّيّه مذاکره نمايند تا نتايج ممدوحه حاصل
گردد ديگر از الفت و يگانگی و مهربانی سؤال نموده بوديد اين
واضح و پديد است محتاج بسؤال نيست الفت و يگانگی مراتب
دارد هر مرتبه‌ئی از مراتبش مقبول و آنچه ترقّی بيشتر نمايد
مقبولتر و محبوبتر و خوشتراست و سبب تقرّب بارگاه ذوالجلال
و حصول تأييدات نامتناهی مدّتی قبل مکتوب عمومی در خصوص
اتّحاد و اتّفاق مرقوم گرديد و نتايج ساميه و فوائد عاليه الفت
و يگانگی بيان گرديد و باطراف ارسال شد در امريک ترجمه
گرديد و انتشار يافت و در قفقاز بترکی ترجمه شد و انتشار يافت
البتّه بمصر نيز رسيده. در خصوص مشورت مأمور بها سؤال
نموده بوديد از مشورت مقصود آنست که آراء نفوس متعدّده
البتّه بهتر از رأی واحد است نظير قوّت نفوس کثيره البتّه اعظم
از قوّت شخص واحد است لهذا شور مقبول درگاه کبريا و مأمور به
و آن از أمور عاديه شخصيّه گرفته تا أمور کلّيّه عموميّه مثلاً
شخصی را کاری در پيش البتّه اگر با بعضی اخوان مشورت
کند البتّه تحرّی و کشف آنچه موافق است گردد و حقيقت حال
واضح و آشکار شود و همچنين مافوق آن اگر اهل قريه‌ئی
بجهت امور خويش با يکديگر مشورت نمايند البتّه طريق صواب
نمودار شود و همچنين هر صنف از اصناف مثلاً اهل صنعت
در امور خويش با يکديگر مشورت نمايند و تجّار در مسائل
تجاريّه مشورت کنند خلاصه شور مقبول و محبوب در هر
خصوص و امور امّا مشورت مجلس شور سياسی عمومی ملکی
و ملکوتی يعنی بيت عدل آن بانتخاب عمومست و آنچه اتّفاق
آراء يا اکثريت آراء در آن شوراء تقرّر يابد معمول به است
اکنون بيت عدلی در ميان نه محافل روحانی در اطراف تشکيل شده
است که اينها در امور امريّه مانند تربيت اطفال و محافظه ايتام
و رعايت عجزه و نشر نفحات اللّه شور نمايند اين محفل روحانی
نيز باکثريت آراء انتخاب شود و امّا تجديد انتخاب و تعيين مدّت
راجع ببيت عدل عمومی است که جميع بهائيان عالم انتخاب کنند
زيرا آنچه نصّ قاطع نه بيت عدل عمومی قراری در آن خواهند داد
حال چون تشکيل بيت عدل عمومی ميسّر نه قرار شد که محافل
روحانی امريکا را در مدّت هر پنج سال تجديد انتخاب نمايند	ع‌ع
