
 هو اللّه 
ای مؤمنان ای موقنان ای صادقان ای عاشقان معشوق
حقيقت که دهرها در پس پرده غيرت نهان بود و در نقاب
غيبت پنهان عرض ديدار نمود و چون يوسف مصر ملاحت
در کمال صباحت شهره کوی و بازار گشت عاشقان
هشيار و خريداران بيدار در وجد و سرور آمدند و در
طرب و جذب و حبور پای کوبان کف زنان بقربانگاه
عشق شتافتند و جان و سر و دل بباختند و جان بجانان فدا
نمودند و بوصلت حقيقت رسيدند و در جلوه گاه جمال مقر
گزيدند و بفوز عظيم و نعيم مقيم بهره‌مند شدند و ارجمند
گشتند امّا کاذبان و مدّعيان محروم گشتند و مغبون
زيستند و بر حال خود گريستند کور مبعوث شدند کر
محشور گشتند تا آنکه آنشمس حقيقت در پس سحاب
جلال مختفی شد و در ملکوت غيب متواری گشت
حال شما ای عاشقان صادق و حبيبان موافق جشن و طرب 
گيريد و ذوق و شعف نمائيد هر چند در ملک ادنی بظاهر
فائز نگشتيد ولی ملحوظ لحاظ عنايتيد و مخصوص بفيض
هدايت مسند نشين بزم انسيد و صدر نشين محفل قدس
در ملکوت تقديس انيس دلبر دلنشين گرديد
و در جبروت تنزيه جليس يار نازنين شويد از مائده
روحانی مرزوق شويد و از عنايات سبحانی محظوظ
اهل سرادق کبريا گرديد و سکّان عالم بالا مظاهر
دنی فتدلّی و کان قاب قوسين أو أدنی شويد و مطالع و لقد
رآه بالمنظر الاعلی گرديد قدر اين فضل عظيم را بدانيد
و شأن اين نور مبين را آگاه شويد و البهاء عليکم ع‌ع 
