
 هو اللّه 
ای بنده صادق جمال ابهی نامه روحانی تلاوت شد
و نفحه رحمانی استشمام گشت سبحان اللّه چه موهبت
عظمائی از فيض قديم در عالم رخ گشوده که کلمات
حکم نفحات يافته و اشارات سمت بشارات جسته باری
از قرائت نامه آنجناب حقيقت منجذبه مشروح و منکشف
گشت شکر کن خدا را که در همچو طوفان امتحانی
قدم را ثابت نمودی و حقيقت را نابت کردی تمسّک بعروة
الوثقی نمودی و تشبّث بحبل متين ملکوت ابهی حال
بيا تا با يکديگر بعبوديّت آستان مقدّس قيام نمائيم و متّحداً
متّفقاً معين و ناصر يکديگر شويم و در حقّ جميع ياران
تضرّع و زاری نمائيم تا کلّ بکمال الفت و اتّحاد و محبّت
و انجذاب بر اين شريعه رحمانيّه مجتمع گردند و آثار باهره
فيض تقديس الهی در ملکوت وجود ظاهر و مشهود
شود امّا سؤالی که نموده ئی در مسئله مجازات و مکافات که
واسطه اجراء قصاص را واسطه لازم و آن واسطه نيز
مستحقّ سوء جزاء در اين صورت تسلسل لازم آيد بدانکه
مجازات بر دو قسم است يک قسم انتقام است و قسم ديگر
قصاص است انتقام مذموم و بمقتضای نفس و هوی صادر
و واقع گردد و اين مجازاتی است که اهل نفس و هوی
بغرض و حبّ انتقام حکم نمايند و امّا قصاصی که بموجب
حکم الهی چون در کمال عدل و انصاف واقع گردد سبب
مکافات خير شود زيرا آنشخص احکام الهی را ادا نموده
نه هوای نفسانی اين است نفوس مقدّسه در شرائع سابقه
هزاران نفوس مستحقّه را معدوم نمودند و امّا مسئله ثانی
که پسر بمجازات پدر گرفتار ميشود يا نه بدان که اين
بر دو قسم است يکقسم تعلّق بروحانيّات دارد يکقسم
تعلّق بجسمانيّات آنچه تعلّق بروحانيّات دارد پسر بجرم
پدر مؤاخذه نميشود زيرا پسر سعيد است و پدر شقی
يخرج الحيّ من الميّت و "يخرج الميّت من الحيّ" "لا تزر
و ازرة وزر أخری" و آنچه تعلّق بجسمانيّات دارد لابدّ است
که ظلم و تعلّل اعمال قبيحه پدر سبب مضرّت پسر
ميشود در اين مقام در قرآن ميفرمايد "و ليخش الّذين
لو ترکوا من خلفهم ذريّة ضعافا" يعنی بايد انسان رحم
بر ايتام بکند که مبادا ذرّيتی ايتام از او بماند و سوء رفتار او
يعنی ظلم بايتام سبب ذلّت اولاد خود شود مثلاً ملاحظه
بفرمائيد که شخصی ظلماً و عدواناً خون جمعی بريزد و اموال
ناسرا تالان و تاراج نمايد و هزار خانمان و دودمان را
بر باد دهد البتّه آن شخص شقی بعد از رجوع باسفل جحيم
سبب نکبت و ذلّت و عدم رستگاری اولاد و احفاد
شود مظلومان بانتقام برخيزند و بانواع وسائل در هدم
بنيانش کوشند اين است که گفته ميشود الجزاء من
جنس العمل و عليک البهاء ع‌ع 
