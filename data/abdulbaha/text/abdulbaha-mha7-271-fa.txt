 
                    هُو اللّه
ای يار عزيز،  در خصوص محفل تبليغ نساء مرقوم نموده بوديد
اين قضيّه بسيار محبوب  و از قرار معلوم محفل روحانی نيز تصديق
نموده‌اند  ولی نساء مبلّغه بايد رزين و حکيم و صاحب تمکين باشند
بنهايت حکمت حرکت کنند نوعی ننمايند که عربده و های و هوئی
در شهر افتد بلکه بايد مبلّغات نفوسی منتخبه مطّلعه بر حجج و
براهين و واقفه بر اسرار کتاب مبين و متأنّيه در نهايت وقار و
تمکين باشند  اوّل بايد ملاحظه نمود که حجاب و شبهات
هر نفسی چه چيز است پس بحسب حال او بايد گفتگو نمود و
همچنين ورقات موقنه عارفه ببعضی بيوت رفته در بدايت
باُلفت پرداخته پس بتدريج تشويق و تحريص بر تجسّس و تحرّی
اين امر نمايند و چون محترمه‌ئی اقبال نمايد مکتوم دارند افشا
ننمايند زيرا بسيار نفوس هستند که در سرّ سرّ منتهای اشتياق
دارند ولی خوف از شهرت سبب تحاشی آنانست اين را نيز بايد
ملحوظ داشت و امّا تاريخيکه آنجناب مرقوم نموده‌ايد ملاحظه
گرديد بسيار خوبست ولی بايد بعبارت و اشارتی باشد که موافق
زمان و وقت گردد و کسی متأثّر و مکدّر نشود حال ما آن تاريخ را
جزو جزو جمع مينمائيم تا نهايت دوباره ملاحظه گردد در اين
ايّام ارض طا در نهايت استعداد احبّای الهی بايد همّتی عظيم در تبليغ
           نمايند و عليکم البهآء الابهی  ع‌ع
