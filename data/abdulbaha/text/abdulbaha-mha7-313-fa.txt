
                    هُو اللّه
ای سميّ حضرت مقصود،  گمان منما که اين زندانی ياران ربّانيرا
فراموش نمايد اگر در صدور نامه قصور گردد اين از حصول موانع
مجبره موفور است  و الّا عبدالبهاء را آرزو چنان که بياران هر دم
نامه نگارد و بياد روی و خويشان پردازد امّا دل و جان شب و
روز با نهايت عجز و نياز بدرگاه احديّت در مناجات که ای دلبر
مهربان عاشقان را پرتو جمال بنما و مشتاقان را بنسيم جان پرور
زنده نما تشنگان را مآء معين ده  و منجذبان را موهبت مخصوص
مبذول دار علی الخصوص آن خاندان که رجال قدمای ياران
و نسآء سر حلقه امآء رحمن در بدايت اشراق پرتو نيّر آفاق گرفتند
و بهدايت کبری موفّق شدند همواره پر نشئه از جام سرشار بودند
و زنده برائحهء طيّبه آن زلف مشکبار خدّام امين بودند و امآء نور
مبين  پروردگارا آن دودمان را بنواز و مظاهر موهبت ابدی ساز
تا ترا بستايند و محفل محبّت اللّه بيارايند و قوّت يد بيضا بنمايند
           و عليهم و عليهنّ البهآء الابهی  ع‌ع
 ٢٤شعبان        ١٣٣٧
