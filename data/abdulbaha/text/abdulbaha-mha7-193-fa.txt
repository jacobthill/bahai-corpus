
                  هُو الأبهی
ای ورقه طيّبه مطمئنّه راضيه مرضيّه،  آن امة اللّه در سبيل
الهی بهر مصيبتی گرفتار شد  و بهر مشقّتی مبتلا گشت جام
بلا را از يد ساقی قضا نوشيد  و زهر جانگداز را از يد شاهد
قدر چشيد  هدف تير جفا شد  و صدف دُردانه وفا گرديد
شخص خطيريرا که از جان عزيزتر داشت در ميدان فدا سر
داده ديد  و جسم لطيفی را که پرورده پرند و پرنيان بود
پايمال سُمّ ستوران يافت  لا ضير  انّه قد جلس علی سرير
العزّة و الاقتدار  و لا بأس انّ ذلک الجسد سيکون مزار
الملوک اولی السّطوة و الاشتهار  اگر بدانی که آن جان پاک
در چه انجمنی حاضر و بچه جمالی ناظر  و در چه ملکوتی فائز
و بر چه سريری جالس است  و چه تاجی در سر دارد  و چه
سراجی روشن  البتّه پرده براندازی و نعره برافرازی و در
شهر ولوله و آشوب اندازی فتنه آفاق شوی و آشفته مشتاق
گردی جان رايگان فدا کنی  و جسد را ناتوان يابی صبر
و تحمّل نتوانی  و بملکوت عزّت شتابی ع‌ع
