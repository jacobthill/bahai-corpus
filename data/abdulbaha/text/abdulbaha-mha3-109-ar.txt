
 بواسطه آقا رحمت اللّه خادم مقام اعلی نجف آباد احبّای   
الهی و اماء رحمن عليهم و عليهنّ بهاء اللّه الابهی   
هُو اللّه
ای نفوس مبارکه، نامه‌‌ئی که بجناب رحمت اللّه مرقوم
شده بود ملاحظه گرديد مضمون مشحون بمژده‌های گوناگون
بود که محافلهای متعدّده بقوّت ايمان و ثبات بر پيمان تأسيس
شده و احبّاء در جوش و خروشند 
عبدالبهاء را نهايت آمال اين است که آن خطّه مبارکه
 [تنبيه چون تا حال اذن نشر و طبع نام صاحبان الواح مبارکه نبود
و اليوم الحمد لله  اذن صادر لهذا من بعد جميع الواح طبق اصل نزولی
باسم و رسم صاحبانش طبع خواهد گرديد و الواحی که هم تا حال نام
صاحبانش درج نشده در فهرست درج خواهد شد ملاحظه فرمايند]
از بدايت امر بفيض نيسان رحمانی سبز و خرّم شده حال چنين گل
و رياحينی انبات نمايد اين سبب سرور کلّ است 
الحمد لله  در شرق و غرب امر اللّه چنان علوّ و سموّی يافته که
ابداً گمان نميرفت باين زودی رائحه مشک الهی در خاور و باختر
منتشر گردد اين نيست مگر از عنايات کلّيّه جمال مبارک که
تأييد و نصرت او پی در پی ميرسد. 
و از جمله قضايای عجيبه که واقع گشته اين است که مشرق
الاذکار در قطب امريک بنيان ميگردد و بعضی نفوس
از اطراف اعانه بآن معبد رحمانی ميفرستند از جمله خانم محترمی
در منچستر قريب لندن باعانه برخاست ولی از مال دنيا چيزی
نداشت چون اعانه مالی نتوانست موی لطيف ظريفی داشت
که در نهايت طراوت زينت روی او بود و شمائل تزيين ميداد
موی بلند مشکبوی خود را بدست خود مقراض نمود و بمزاد
داد تا فروخته گردد و قيمت آن اعانه مشرق الاذکار شود 
ملاحظه کن که در نزد نساء عزيزتر از موی با طراوت و لطافت نه
آن محترمه فی الحقيقه بتمام جانفشانی قيام نمود هرچند اينعمل
سزاوار نه و عبدالبهاء ابداً بآن راضی نبود ولی چون دلالت
بر نهايت جانفشانی مينمود لهذا بسيار متأثّر شد و در نزد
خانمهای غرب و امريک گيسو بسيار عزيز است يعنی از جان
عزيزتر است آنرا فدای مشرق الاذکار نمود.
حکايت کنند که در زمان حضرة رسول اراده مبارک تعلّق
گرفت که لشکری بسمتی توجّه نمايد دادن اعانه از برای اين جهاد
باحبّاء تکليف شد يکی هزار شتر با بار گندم تقديم نمود يکی
نصف مال خويش را تقديم کرد يکی جميع اموالش را اعانه
نمود و علی هذا القياس ولی پيره‌زنی مقداری خرما داشت و جز آن
خرما چيزی نداشت آنرا آورد و اعانه تقديم نمود حضرت رسول
روحی له الفداء فرمود اين خرمای جزئی را بالای جميع اعانات
بنهند تا بر جميع اعانات تفوّق يابد اين نظر بآن بود که آن پيره‌زن
جز آن خرمای قليل چيزی مالک نبود حال اين خانم محترمه
متاعی جز موی مشکبوی نداشت آنرا در سبيل مشرق الاذکار
فدا نمود ملاحظه کنيد که امر اللّه بچه درجه قوّت يافته که
خانمی فرنگی گيس خويشرا فدای مشرق الاذکار می‌نمايد 
انّ فی ذلک لعبرة لأولی الالباب.
باری من از احبّای نجف آباد نهايت سرور را دارم زيرا
از بدايت امر الی الان هميشه جانفشان بودند و حضرت زين
المقرّبين در ايّام حيات بنفس پاک همواره در حقّ احبّای نجف آباد
دعا می‌نمود و طلب تأييد و توفيق ميکرد.
الحمد لله  دعای آن بزرگوار مستجاب گشت و آثار ظاهر
و آشکار و عليکم و عليکنّ البهاء الابهی 
حيفا ١٨ ذی الحجّه ١٣٣٩   عبدالبهاء عباس   
