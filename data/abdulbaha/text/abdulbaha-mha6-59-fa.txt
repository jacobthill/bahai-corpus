
                       هُوالأبهی
ای منجذب بنفحات اللّه، چنديست که نغمه ئی  از آن حمامه
حديقه وفا استماع نگرديد و نفحه‌ئی از آن بوستان صفا
استشمام نشد و حال آنکه ما را هميشه کمال انتظار است
که حوادث مسرّه از آن شطر وارد گردد و اخبار مفرّحه استماع
شود چه که قلوب بمنزله رياضست و خبرهای خوش ياران
الهی چون نسيم صبحگاهی و خبر خوش مژده اشتعال است
و بشارت نشر نفحات و نسمات اگر بدانی خاطرت در اين
بساط چه قدر عزيز است البتّه بال و پر انبساط بگشائی و
از اين رباط هزار در بآشيان ملکوت انور پرواز نمائی و
چنان بطرب آئی و نعره يا بشری وا بشری برآری که ولوله
در ملأ اعلی اندازی و جهانيرا بنار محبّت اللّه بسوزی و چون
سراج روشن برافروزی باری آنجناب بايد در تبريز 
شور‌انگيز گردند و رستخيز برآرند و شير و شهد آميز شوند
يعنی شير عرفانرا با شهد محبّت جمال رحمن بياميزند و غذای
روح بديع بجميع مبذول داريد تا آن خطّه و ديار بفيوضات
پروردگار گلزار وحدت گردد و لاله زار معرفت شود
حضرت والا وليعهد عدالت مهد الحمدلله بجميع رعّيت مانند
پدر مهربانند قدر اين نعمت را بدانيد البّته دائماً تأييدش را از درگاه
               احديّت بخواهيد و البهاء عليک   ع ع
