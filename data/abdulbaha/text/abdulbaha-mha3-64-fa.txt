
 طهران _ تاکر _ مفتون شعله طور در کشور نور   
هُو اللّه
ای بنده حضرت بهاءاللّه، آن حدود و ثغور منبت شجره
مبارکه است و موطن حضرت مقصود و عاقبت چنان آباد گردد
که جميع ممالک عالم غبطه خورند  کعبه مکرّمه سنگستان بود
و دور از آبادی صحرايش وادی غير ذی زرع بود و ريگ زار
بسيار گرمی لکن چون نسبت بحقّ يافت يعنی موطن حضرت
رسول عليه السلام بود قبله آفاق گشت و مطاف مقرّبين و مخلصين
درگاه کبرياء هر سال صد هزاران نفوس مؤمنه از ديارهای
بسيار دور بجان و دل و قدم ميشتافتند تا آنکه مدينه مبارکه را
طواف کنند و زيارت نمايند مکّه ملجأ عالميان شد و ملاذ
آدميان چون موطن سرور کائنات بود.
امّا در ايّام حضرت در نزد ناس قدر و منزلتی نداشت بعد
از مدّتی اين قدر و منزلت جلوه نمود حال نيز هر چند حدود
و ثعور نور بلد مطمور است لکن عنقريب بيت معمور گردد
و عزّت ابديّه جلوه نمايد مطاف عالميان گردد و اوّل اقليم جهان
شود و اهل نور افتخار و مباهات بر جمهور نمايند که ما سلاله
هموطنان جمال مبارکيم آباء واجداد ما بشرف لقا فائز شدند
و بموهبت عظمی رسيدند هر چند آگاه نشدند ولکن
چون ماهيان دريا بودند هر چند بيخبر بودند ولی غرق در 
دريا بودند و منظور نظر ملأ اعلی و عليک البهاء الابهی   ع‌ع
