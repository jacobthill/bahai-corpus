                                                               
هو الله
ای ثابت بر پيمان نامه مشکين که به حضرت حيدر قبل علی مرقوم نموده بودی در باغ رضوان ملاحظه گرديد. امروز با جميع ياران در باغ رضوان مجتمع و به ذکر حضرت رحمان مشغول و مأنوسيم و دمبدم به ياد دوستان الهی و ذکر احبّای رحمانی وجد و سرور يابيم و فی‌الحقيقه امروز همه ياران به دل و جان در اين باغ رضوان همدم و همرازند و حاضر و ناظر و دمساز. فضل و موهبت الهيّه ياران شرق و غرب را دست در آغوش داده و از صهبآء محبّت اللّه مست و مدهوش نموده و به آهنگ ملأ اعلی به جوش و خروش آورده. مدّتی بود که عبدالبهآء ممنوع از خروج و محروم از تشرّف به آستان مقدّس بود و از هر جهت تضييق شديد و هجوم اهل عدوان روز بروز در تزييد تا آنکه عرصه چنان تنگ شد که سجن اعظم به ناله و فغان آمد و فرياد و انين نمود. بغتةً يد قدرت سلاسل و اغلال را بگسيخت و ابواب بگشود و يمکرون و يمکر اللّه و اللّه خير الماکرين ظاهر گشت. قدرت الهيّه قيد و بند را از عبدالبهآء برداشت و بر گردن اهل عدوان در نهايت سختی گذاشت. آنان که ما را به قيد انداختند الآن مقيّدند و کسانی که اين آتش افروختند الآن در جهنّمند، فرجع کيدهم الی نحرهم انّ ربّک لبالمرصاد فلا تحسبنّ اللّه غافلاً عمّا کانوا يعملون و سيعلمون الّذين ظلموا ايّ منقلب ينقلبون و عليک البهآء الأبهی. ع ع
