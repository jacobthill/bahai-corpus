
         هو اللّه
ای ثابت بر پيمان ايمان و ايقان مانند شجر
بوستان است و افعال و اعمال ممدوحه در كتاب بمثابه
ثمر سراج را نور ساطع لازم و نجوم را شعاع لامع
واجب از خدا خواهم كه ياران الهی را بر آنچه لائق
و سزاوار اصفيا است موفّق فرمايد و از آن گلهای
روحانی نفحه تقديس منتشر فرمايد و هر يك از ياران
چون باهل غرور مانوس گردد بايد بنهايت مهربانی
و سرور سبب تنبّه او شود و علّت تذكر او گردد
اجتناب بر دو قسم است يك قسم حفظاً لامر اللّه است
و اين بايد بروح و ريحان باشد نه بغلظت و شدّت
و قسمی ديگر از روی غلظت و آن مقبول نه و امّا
تبليغ بايد بحكمت مجری گردد و بخوشخوئی و خوش
رفتاری و مهربانی حصول يابد و اگر چنانچه بشروطی
مشروط شود تبليغ قليل الوجود گردد و امّا در محافل
منعقده بايد بكلّی مكالمات خارجه واقع نگردد بلكه
مصاحبت محصور در ترتيل آيات و قرائت كلمات
و اموريكه راجع بامر اللّه است باشد مثل بيان حجج
و براهين و دليل واضح مبين و آثار محبوب العالمين
و نفوسيكه در آن محفلند قبل از دخول بايد بنهايت
نظافت آراسته و توجّه بملكوت ابهی نموده در كمال
خضوع و خشوع وارد گردند و در حين تلاوت
صمت و سكوت كنند و اگر نفسی مكالمه
خواهد بايد در نهايت ادب برضايت و اجازت
اهل مجلس در كمال فصاحت و بلاغت نمايد
      و عليك التحيّة و الثناء
            ع ع
