
                    هُو اللّه
ای امآء جمال ابهی،  ملاحظه نمائيد که شما را بچه عنوانی
خطاب مينمايم و کنيزان عزيزان درگه جمال ابهی ميشمارم  قسم
بربّ وجود و نفحات قلوب اهل سجود که اين عنوان فخر و مباهات
حوريّات قدس در ملأ اعلی و فردوس ابهی است ديگر معلوم است
که بايد چگونه باشيد و چه قسم منجذب و مشتعل گرديد و هر يک
پاکيزه کنيز آن عزيز شويد و جام لبريز محبّت را بر دست گرفته شور
و ولهی انگيزيد که قلوب جميع نسآء باهتزاز آيد و بنفحات جنّت ابهی
آن اقليم را مشکبيز نمائيد  ای امآء رحمن، محفلی به محبّت اللّه آرايش
دهيد و در آن محفل بکمال حکمت در اوقات مخصوصه مجتمع
شويد و بذکر آن يار مهربان مشغول گرديد و مذاکره در ادلّه و
براهين ظهور جمال مبين فرمائيد تا هر يک از امآء رحمن نطقی
بليغ يابند و لسانی فصيح بگشايند و سبب هدايت امآء کثيره گردند
امروز اعظم امور تبليغ امر اللّه  لهذا امآء رحمن بايد فکر را حصر
در آن کنند شب و روز به تتبّع در براهين و حجج الهی مألوف گردند
و در حين اجتماع با يکديگر بيان حجج و دلائل الهی نمايند و بشارت
        بيوم ظهور دهند  و عليکنّ التّحيّة و الثّنآء  ع‌ع
 
