 
هُو الابهی
ای خدای مهربان  اين نو گل گلستان محبّتت را از شبنم عنايت
تر و تازه بفرما و اين تازه نهال بوستان هدايت را به تربيت باغبان احديّت
پرورش ده و اين شاخ سبز را در گلشن الطاف مزيّن به شکوفه و برگ کن
و اين دردانهء معرفت را در آغوش صدف رحمت بپرور  ای خداوند
هر مستمندی را توانگر نما و هر دردمندی را درمان بخش هر فقيری را
به گنج روان دلالت کن و هر اسيری را از زنجير قيود آزادی بخش توئی توانا 
و بينا و آگاه و شنوا تأييد احسان نما .    ع ع
