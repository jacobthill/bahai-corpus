
رورند الفرد هيلز   
هو اللّه
ای دوست عزيز نامه شما رسيد و بمضامين اطّلاع حاصل
گرديد اين مضامين نامه جميع تعاليم حضرت بهاءاللّه است. 
که پنجاه سال پيش اعلان فرموده است و در آنزمان رائحه‌ئی 
از اين تعاليم بمشام نفسی نرسيده بود حضرت بهاءاللّه موجد
اين تعاليم و مؤسّس اين اساس متين است ولی تعاليم بهاءاللّه
بقوّه روح القدس منتشر شد حالا اين تعاليم در رساله شما
منتشر است ولی تعاليم حضرت بهاءاللّه بقوّه روح القدس
منتشر شد نه بمجرّد بيان. هر احکامی محتاج بقوّه أجرائيّه است
تا قوّه اجرائيّه حصول نيابد هر تعليمی عبارت از افکار است
و افکار مانند امواج دريا می‌آيد و ميرود بقائی ندارد اساس
ندارد حضرت بهاءاللّه اين تعاليم را مانند نقش بر حجر در قلوب
ثابت و مستقر فرمود چنان قوّتی ظاهر و باهر فرمود که
مستمعين بتمام جانفشانی قيام نمودند بيست هزار نفر جان خود را
در اين سبيل فدا کرد. و جام شهادت کبری نوشيد. پس اگر
شما را مقصد اين است که خدمتی بعالم انسانی نمائيد بايد در ظلّ
بهاءاللّه داخل شويد و کليسای خويش را کليسای بهائی ناميد
تا قوّه قدسيّهء بهاءاللّه شما را تأييد کند و اين شجره در اراضی
قلوب ريشه دواند و ثمر بخشد و الّا فکری از افکار گردد
که مانند موج دريا از يکطرف می‌آيد و از يکطرف ميرود .
من چون نهايت محبّت را بشما دارم لهذا حقيقت را بيان
می‌نمايم. اميدم چنانست که مفتون اين حقيقت شوی و بتمام
قوّت بترويج تعاليم بهاءاللّه بنام بهاءاللّه بکوشيدتا نتائج ممدوحه
بخشد  و آثار الی الابد باقی بماند ملاحظه کنيد که چقدر نفوس
از انجيل اقتباس معانی نمودند و بفکر خود بترويج پرداختند
زمانی قليل نگذشت مگر آنکه نسياً منسيّا شد
انشاء اللّه تو همّتی می‌نمائی که نتيجه‌ئی 
حاصل شود. و عليک التّحيّة و الثّناء عبدالبهاء عباس   
