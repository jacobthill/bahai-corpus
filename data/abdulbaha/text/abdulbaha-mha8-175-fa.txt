 
هُو اللّه
ای عطّار، تا توانی نفحه مشکبار بر عالم نثار کن تا مشامها از نافه اسرار معطّر گردد 
عطّار بلسان عربی عطر فروش را گويند لهذا چنين خطاب گرديد و هر چند مشک و 
عنبر خوشبوی و معطّرند ولی انتشار آن بمسافتی محدود محصور امّا نافه اسرار 
شرق و غرب را مشکبار نمايد زيرا اگر گل گلستان الهی در خاور بشکفد بوی جانبخش 
در باختر دلهای مرده زنده نمايد پس ای عطّار در چنين فکری باش تا گل بهشت 
برين گردی و پر طراوت و لطافت و رنگين شوی و عليک التّحيّة و الثّنآء  ع‌ع
