                                       
هو الله
ای بندگان جمال ابهی، رقيم و نميقی که به جناب سيّد تقی مرقوم نموده بوديد ملاحظه و مضامين مفهوم شد. از تعدّيات تقی شقی مرقوم نموده بوديد که مانند استر شرور رفوس و شموس و حرون و جفولست و رفس متتابعش به جان آزادگان متواصل. اين نفوس عقرب‌صفت افعی‌سيرت ماررفتارند و رعيّت حتّی حکومت به شرّشان گرفتار ولی غافل از اينکه خداوند منتقم هرچند صبور است ولی غيور است. عن‌قريب چنان تيشه بر ريشه اين ستمکاران زند که اشجار آمالشان از بيخ برافتد، انّ ربّک لبالمرصاد. شما توکّل به خدا کنيد و در کمال مظلوميّت و صبر و محبّت و مهربانی و خوش‌رفتاری مقابله نمائيد. آنان اگر خنجر کشند شما شربت جان‌پرور دهيد. اگر زهر قاتل دهند شما شهد فائق بخشيد. آنان اگر سهام و سنان روا دارند شما روح و ريحان مبذول داريد. آنان اگر زخم به جگرگاه زنند شما مرهم بنهيد و درمان دل و جان گرديد و کلّ يعمل علی شاکلته. اين است وصايای الهيّه و نصايح رحمانيّه. ع ع
