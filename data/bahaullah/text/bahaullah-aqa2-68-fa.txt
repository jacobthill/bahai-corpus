
هفت وادى 
بسم اللّه الرّحمن الرّحيم 
الحمد للّه الّذى اظهر الوجود من العدم و رقم علی لوح الانسان من اسرار القدم و علّمه من البيان ما لا يعلم و جعله کتابا مبيناً لمن آمن و استسلم و اشهد خلق کلّ شيىء فى هذا الزّمان المظلم الصّيلم و انطقه فى قطب البقاء علی اللّحن البديع فى الهيکل المکرّم ليشهد الکلّ فى نفسه بنفسه فى مقام تجلّى ربّه بانّه لا اله الّا هو و ليصل الکل بذلک الی ذروة الحقائق حتى لا يشاهد احد شيئاً الّا و قد يرى اللّه فيه و اصلىّ و اسلّم علی اوّل بحر تشعّب من بحر الهويّة و اوّل صبح لاح عن افق الاحديّة و اوّل شمس اشرقت فى سماء الازليّة و اوّل نار اوقدت من مصباح القدميّة فى مشکوة الواحديّة الّذى کان احمد فى ملکوت العالمين و محمّداً فى ملاء المقرّبين و محموداً فى جبروت المخلصين و ايّاً ما تدعو فله الاسماء الحسنى فى قلوب العارفين و علی آله و صحبه تسليماً کثيراً داَئماً ابداً و بعد قد سمعت ما غنّت ورقاً العرفان علی افنان سدرة فوادک و عرفت ما غرّدت حمامة الايقان علی اغصان شجرة قلبک کانّى وجدت روائح الطيّب من قميص حبّک و ادرکت تمام لقائک فى ملاحظة کتابک و لمّا بلغت اشاراتک فى فنائک فى اللّه و بقائک به و حبّک احباء اللّه و مظاهر اسمائه و مطالع صفاته لذا اذکر لک اشارات قدسيّة شعشعانيّة من مراتب الجّلال لتجذبک الی ساحته القدس و القرب و الجمال و توصلک الی مقام لا ترى فى الوجود الّا طلعة حضرة محبوبک و لن ترى الخلق الّا کيوم لم يکن احد مذکوراً و هى ما غنّ بلبل الاحديّة فى الرياض الغوثيه " قوله و تظهر علی لوح قلبک رقوم لطائف اسرارُ " اتّقوا اللّه يعلمکم اللّه " و يتذکّر طائر روحک خطائر القدم و يطير فى فضاء " فاسلکى سبل ربّک " ذللاً بجناح الشّوق و تجتنى من اثمار الانس فى بساتين " کلی من کلّ الثّمرات " انتهى و عمرى يا حبيب لو تذوق هذه الثّمرات من خضر هذه السّنبلات التى نبتت فى اراضى المعرفته عند تجلّى انوار الذّات فى مرايا الاسماء و الصّفات لياخذ الشّوق زمام الصّبر و الاصطبارعن کفّک و يهتز روحک من بوارق الانوار و تجذبک من الوطن الترابى الی الوطن الاصلی الالهى فى قطب المعانى و تصعدک الی مقام تطير فى الهواء کما تمشى علی التّراب و ترکض علی الماء کما ترکض علی الارض فهنيئاً لی و لک و لمن سما الی سماء العرفان و صبا قلبه بما هبّ علی رياض سرّه صباء الايقان من سباء الرّحمن و السّلام علی من اتّبع الهدى و بعد مراتب سير سالکان را از مسکن خاکى بوطن الهى هفت رتبه معين نمودهاند چنانچه بعضى هفت وادى و بعضى هفت شهر ذکر کردهاند و گفته اند که سالک تا از نفس هجرت ننمايد و اين اسفار را طى نکند ببحر قرب و وصال وارد نشود و از خمر بيمثال نچشد اوّل وادى طلب است مرکب اين وادى صبر است و مسافر در اين سفر بى صبر بجائى نرسد و بمقصود واصل نشود و بايد هر گز افسرده نگردد اگر صد هزار سال سعى کند و جمال دوست نبيند پژمرده نشود زيرا مجاهدين کعبه " فينا " ببشارت " لنهدينّهم سبلنا " مسرورند و کمر خدمت در طلب بغايت محکم بستهاند و در هر آن از مکان غفلت بامکان طلب سفر کنند هيچ بندى ايشان را منع ننمايد و هيچ پندى سد نکند و شرط است اين عباد را که دل را که منبع خزينه الهيه است از هر نقشى پاک کنند و از تقليد که از اثر آباء و اجداد است اعراض نمايند و ابواب دوستى و دشمنى را با کلّ اهل ارض مسدود کنند و طالب در اين سفر بمقامى رسد که همه موجودات را در طلب دوست سر گشته بيند چه يعقوبها بيند که در طلب يوسف آواره مانده‍اند عالَمى حبيب بيند که در طلب محبوب دوانند و جهانى عاشق ملاحظه کند که در پى معشوق روان و در هر آنى امرى مشاهده کند و در هر ساعتى بر سرّى مطلع گردد زيرا که دل از هر دو جهان بر داشته و عزم کعبه جانان نموده و در هر قدمى اعانت غيبى او را شامل شود و جوش طلبش زياده گردد طلب را بايد از مجنون عشق اندازه گرفت حکايت کنند که روزى مجنون را ديدند خاک مى بيخت و اشک ميريخت گفتند چه ميکنى گفت ليلی را ميجويم گفتند واى بر تو ليلی از روح پاک و تو از خاک طلب مى کنى گفت همه جا در طلبش ميکوشم شايد در جائى بجويم بلی در تراب ربّ الارباب جستن اگر چه نزد عاقل قبيح است لکن بر کمال جِد و طلب دليل است " من طلب شيئاً و جدّ وجد " طالب صادق جز وصال مطلوب چيزى نجويد و حبيب را جز وصال محبوب مقصودى نباشد و اين طلب طالب را حاصل نشود مگر بنثار آنچه هست يعنى آنچه ديده و شنيده و فهميده همه را بنفى " لا " منفى سازد تا بشهرستان جان که مدينه "الّا " است واصل شود همّتى بايد تا در طلبش کوشيم و جهدى بايد تا از شهد وصلش نوشيم اگر از اين جام نوش کنيم عالمى فراموش کنيم و سالک در اين سفر بر هر خاکى جالس شود و در هر بلادى ساکن گردد از هر وجهى طلب جمال دوست کند و در هر ديار طلب يار نمايد با هر جمعى مجتمع شود و با هر سرى همسرى نمايد که شايد در سرى سرّ محبوب بيند و يا از صورتى جمال محبوب مشاهده کند و اگر در اين سفر باعانت بارى از يار بى نشان نشان يافت و بوى يوسف گمگشته از بَشير احديّه شنيد فوراً بوادى عشق قدم گذارد و از نار عشق بگدازد در اين شهر آسمان جذب بلند شود و آفتاب جهانتاب شوق طالع گردد و نارعشق بر افروزد و چون نار عشق بر افروخت خرمن عقل بکلی بسوخت در اين وقت سالک از خود و از غير خود بيخبر است نه جهل و علم داند و نه شک و يقين نه صبح هدايت شناسد و نه شام ضلالت از کفر و ايمان هر دو در گريز و سمّ قاتلش دلپذير اينست که عطار گفته : کفر کافر را و دين ديندار را ذرهء دردت دل عطّار را مرکب اين وادى درد است و اگر درد نباشد هر گز اين سفر تمام نشود وعاشق در اين رتبه جز معشوق خيالی ندارد و جز محبوب پناهى نجويد و در هر آن صد جان رايگان در ره جانان دهد و در هر قدمى هزار سر در پاى دوست اندازد اى برادر من تا بمصرِ عشق در نيائى بيوسف جمال دوست واصل نشوى و تا چون يعقوب از چشم ظاهرى نگذرى چشم باطن نگشائى و تا بنار عشق نيفروزى بيار شوق نياميزى و عاشق را از هيچ چيز پروا نيست و از هيچ ضُرّى ضرر نه از نار سَردَش بينى و از دريا خشکش يابى نشان عاشق آن باشد که سردش بينى از دوزخ نشان عارف آن باشد که خشکش بينى از دريا عشق هستى قبول نکند و زندگى نخواهد حيات در ممات بيند و عزّت از ذلّت جويد بسيار هوش بايد تا لايق جوش عشق شود و بسيار سر بايد تا قابل ص کمند دوست گردد مبارک گردنى که در کمندش افتد و فرخنده سرى که در راه محبّتش بخاک افتد پس اى دوست از نفس بيگانه شو تا بيگانه پى برى و از خاکدان فانى بگذر تا در آشيان الهى جاى گيرى نيستى بايد تا نار هستى بر افروزى و مقبول راه عشق شوى. نکند عشق نفس زنده قبول نکند باز موش مرده شکار عشق در هر آنى عالمى بسوزد و در هر ديار که علم بر افرازد ويران سازد در مملکتش هستى را وجودى نه و در سلطنتش عاقلانرا مقرّى نه نهنگ عشق اديب عقل را ببلعد و لبيب دانش بشگرد هفت دريا بياشامد وعطش قلبش نيفسرد و هل من مزيد گويد از خويش بيگانه شود و ازهر چه در عالم است کناره گيرد با دو عالم عشق را بيگانگى اندر او هفتاد و دو ديوانگى صد هزار مظلومان در کمندش بسته و صد هزار عارفان به تيرش خسته هر سرخى که در عالم بينى از قهرش دان و هر زردى که در رخسار بينى از زهرش شمر جز فنا دوائى نبخشد و جز در وادى عدم قدم نگذارد و لکن زهرش در کام عاشق از شهد خوشتر و فنايش در نظر طالب از صد هزار بقا محبوبترست پس بايد بنار عشق حجابهاى نفس شيطانى سوخته شود تا روح براى ادراک مراتب سيّد " لو لا ک " لطيف و پاکيزه گردد نار عشقى بر فروز و جمله هستيها بسوز پس قدم بردار و اندر کوى عشّاقان گذار و اگر عاشق بتائيدات خالق از منقار شاهين عشق بسلامت بگذرد در مملکت معرفت وارد شود و از شک بيقين آيد و از ظلمت ضلالت هوى بنور هدايت تقوى راجع گردد و چشم بصيرتش باز شود و با حبيب خود براز مشغول گردد در حقيقت و نياز بگشايد و ابواب مجاز در بندد در اين رتبه قضا را رضا دهد و جنگ را صلح بيند و در فنا معانى بقا درک نمايد و بچشم سَر و سرّ در آفاق ايجاد و انفس عباد اسرار معاد بيند و حکمت صمدانى را بقلب روحانى در مظاهر نا متناهى الهى سير فرمايد در بحر قطره بيند و در قطره اسرار بحر ملاحظه کند دل هر ذرّهء که بشکافى آفتابيش در ميان بينى و سالک در اين وادى در آفرينش حق ببينش مطلق مخالف و مغاير نبيند و در هر آن " ما ترى فى خلق الرّحمن من تفاوت فارجع البصر هل ترى من فطور " گويد در ظلم عدل بيند و در عدل فضل مشاهده کند در جهل علمها مستور بيند و در علمها صد هزار حکمتها آشکار و هويدا ادراک نمايد و قفس و هوى بشکند و بنفس اهل بقاا انس گيرد بنردبانهاى معنوى صعود نمايد و بسماء معانى بشتابد در فُلْک " سنريهم آياتنا فى الافاق و فى انفسهم " ساکن شود و بر بحر " حتى يتبيّنٌ لهم انه الحق " ساير گردد و اگر ظلمى بيند صبر نمايد و اگر قهر بيند مهر آرد حکايت کنند عاشقى سالها در هجر معشوقش جان ميباخت و در آتش فراقش ميگداخت ازغلبه عشق صدرش از صبر خالی ماند و جسمش از روح بيزارى جست و زندگى در فراقرا از نفاق ميشمرد و از آفاق بغايت در احتراق بود و چه روزها که از هجرش راحت نجسته و بسا شبها که از دردش نخفته از ضعف بدن چون آهى گشته و از درد دل چون واى شده بيک شربهء وصلش هزار جان رايگان ميداد و ميسر نميشد طبيبان از علاجش در ماندند و موءانسان از انسش ص ١٠٥ دورى جستند بلی مريض عشق را طبيب چاره نداند مگر عنايت حبيب دستش گيرد بارى عاقبت شجر رجايش ثمر ياءس بخشيد و نار اميدش بيفسرد تا آنکه شبى از جان بيزار شد و از خانه ببازار رفت ناگاه او را عسسى تعاقب نمود او از پيش تازان و عسس از پى دوان تا آنکه عسسها جمع شدند و از هر طرف راه فرار برآن بيقرار بستند و ان فقير از دل ميناليد و باطراف ميدويد و با خود ميگفت اين عسس عزرائيل من است که باين تعجيل در طلب من است و يا شدّاد بلادست که در کين عباد است آن خسته تير عشق بپا دوان بود و بدل نالان تا بديوار باغى رسيد و بهزار زحمت و محنت بالاى ديوار رفت ديوارى بغايت بلند ديد از جان گذشت و خود را در باغ انداخت ديد معشوقش در دست چراغى دارد و تفحص انگشترى مينمايد که از او گم شده بود چون آن عاشق دلداده معشوق دل برده را ديد آهى بر کشيد و دست بدعا بر داشت که اى خدا اين عسس را عزّت ده و دولت بخش و باقى دار که اين عسس جبرئيل بود که دليل اين عليل گشت يا اسرافيل بود که حيات بخش اين ذليل شد و آنچه گفت فى الحقيقه درست بود زيرا ملاحظه شد که اين ظلم منکَر عسس چقدر عدلها در سر داشت و چه رحمتها در پرده پنهان نموده بود بيک قهر تشنه صحراى عشق را ببحر معشوق واصل نمود و ظلمت فراق را بنور وصال روشن فرمود بعيدى را ببستان قرب جاى داد و عليلی را بطبيب قلب راه نمود حال آن عاشق اگر آخر بين بود در اوّل بر عسس رحمت مينمود و دعايش ميگفت و آن ظلم را عدل ميديد چون از آخر محجوب بود در اوّل ناله آغاز نمود و بشکايت زبان گشود و لکن مسافران حديقه عرفان چون آخر را در اوّل بينند لهذا در جنگ صلح و در قهر آشتى ملاحظه کنند و اين رتبه اهل اين وادى است و اهل واديهاى فوق اين وادى اوّل و آخر را يک بينند بلکه نه اوّل بينند نه آخر لا اوّل و لا آخر بينند بلکه اهل مدينهء بقا که در روضهء خضرا ساکنند لا اوّل و لا آخر هم نبينند از اولها در گريزند و باخرها در ستيز زيرا که عوالم اسما را طى نمودهاند و از عوالم صفات چون برق در گذشتهاند چنانچه ميفرمايد "کمال التوحيد نفى الصّفات عنه" و در ظلّ ذات مسکن گرفته‍اند اينست که خواجه عبداللّه قدس اللّه تعالی سرّه العزيز در اين مقام نکته دقيقى و کلمهء بليغى در معنى "اهد نا الصّراط المستقيم" فرمودهاند و آن اينست که بنماى بما راه راست يعنى بمحبت ذات خود مشرف دار تا از التفات بخود و غير تو آزاد گشته بتمامى گرفتار تو گرديم جز تو ندانيم جز تو نبينيم و جز تو نينديشيم بلکه از اين مقام هم بالا روند چنانچه ميفرمايد " المحبّة حجاب بين المحبّ و المحبوب " بيش از اين گفتن مرا دستور نيست در اين وقت صبح معرفت طالع شد و چراغهاى سير و سلوک خاموش گشت وهم موسى با همه نور و هنر شد از آن محجوب تو بى پر مپر اگر اهل راز و نيازى بپرهاى همت اوليا پرواز کن تا اسرار دوست بينى و بانوار محبوب رسى انا لللّه و انّا اليه راجعون و سالک بعد از سير وادى معرفت که آخر مقام تحديد است باول مقام توحيد واصل شود و از کاءس تجريد بنوشد و در مظاهر تفريد سير نمايد در اين مقام حجاب کثرت بر درد و از عوالم شهوت بر پرد و در سماء وحدت عروج نمايد بگوش الهى بشنود و بچشم ربانى اسرار صنع صمدانى بيند بخلوتخانه دوست قدم گذارد و محروم سرادق محبوب شود و دست حق از جيب مطلق بر آرد و اسرار قدرت ظاهر نمايد وصف و اسم و رسم از خود نبيند وصف خود را در وصف حق بيند و اسم حق را در اسم خود ملاحظه نمايد همه آوازها از شه داند و جميع نغمات را از او شنود بر کرسى " قل کلّ من عند اللّه " جالس شود و بر بساط " لا حول و لا قوة الّا باللّه " راحت گيرد و در اشيا بنظر توحيد مشاهده کند و اشراق تجلّى شمس الهى را از مشرق هويت بر همه ممکنات يکسان بيند و انوار توحيد را بر جميع موجودات موجود و ظاهر مشاهده کند و معلوم آنجناب بوده که جميع اختلافات عوالم کون که در مراتب سلوک سالک مشاهده ميکند از نظر خود سالک است مثالی در اين مقام ذکر ميشود تا اين معنى تمام معلوم گردد ملاحظه در شمس ظاهرى فرمائيد که بر همه موجودات و ممکنات بيک اشراق تجلّى مينمايد و افاضه نور بامر سلطان ظهور بر همه اشياء ميفرمايد و ليکن در هر محلّ باقتضاى استعداد آن محل ظاهر ميشود و اعطاى فيض ميکند مثل اينکه در مرآت بقرصها و هياءتها جلوه مينمايد و اين بواسطه لطافت خود مرآت است و در بلور نار احداث ميکند و در ساير اشيا همان اثر تجلّى ظاهر است نه قرص و بان اثر هر شىء را بامر موءثر باستعداد او تربيت ميکند چنانچه مشاهده ميکنيد و همچنين الوان هم باقتضاى محلّ ظاهر ميشود مثل اينکه در زجاجه  زرد تجلّى زرد و در سفيد تجلّى سفيد و در سرخ تجلّى سرخ ملاحظه ميشود پس اين اختلافات از محلّ است نه از اشراق ضياء و اگر محل مانع داشته باشد مثل جدار و سقف آن محلّ بالمرّه از تجلّى شمس محروم ماند و آفتاب بر آن نتابد اين است که بعضى از نفوس ضعيفه چون اراضى معرفت را بجدار نفس و هوى و حجاب غفلت و عمى حايل نمودهاند لهذا از اشراق شمس معانى و اسرار محبوب لايزالی محجوب ماندهاند و‌از جواهر حکمت دين مبين سيّد المرسلين دور مانده‌اند و از حرم جمال محروم شدند و از کعبه جلال مهجور اينست رتبه اهل زمان و اگر بلبلی از گِل نفس بر خيزد و بر شاخسار گُل قلب جاى گيرد و بنغمات حجازى و آوازهاى خوش عراقى اسرار الهى ذکر نمايد که حرفى از آن جميع جسدهاى مرده را حيات تازهء جديد بخشد و روح قدسى بر عظام رميمهء ممکنات مبذول دارد هزار چنگال حسد و منقار بغض بينى که قصد او نمايند و با تمام جدّ در هلاکش کوشند بلی جُعَل را بوى خوش ناخوش آيد و مزکوم را رايحهء طيب ثمر ندهد اينست که براى ارشاد عوام گفتهاند دفع کن از مغز و از بينى زکام تا که ريح اللّه در آيد در مشام بارى اختلاف محلّ واضح و مبرهن شد و امّا نظر سالک وقتى در محلّ محدود است يعنى در زجاجات سير مينمايد اينست که زرد و سرخ و سفيد بيند باين جهت است که جدال بين عباد برپا شده و عالم را غبار تيره از انفس محدوده فرا گرفته و بعضى نظر باشراق ضوء دارند و برخى از خمر وحدت نوشيدهاند جز شمس چيزى نبينند پس بسبب  سير اين سه مقام مختلف فهم سالکين و بيان ايشان مختلف ميشود اين است که اثر اختلاف در عالم ظاهر شده و ميشود زيرا که بعضى در رتبهء توحيد واقفند و از آن عالم سخن گويند و برخى در عوالم تحديد قائمند و بعضى در مراتب نفس و برخى بالمره محتجبند اينست که جهّال عصر که از پرتو جمال نصيب نبردهاند ببعضى مقال تکلّم مينمايند و در هر عصر و زمان بر اهل لجِّهء توحيد وارد مياورند آنچه را که خود بان لايق و سزاوارند " و لو يوءاخذ اللّه الناس بما کسبوا ما ترک علی ظَهرها من دابّةٍ و لکن يوءخرّهم الی اجل مسمّى " اى برادر من قلب لطيف بمنزلهء آئينه است آن را بصيقل حبّ و انقطاع از ما سوى اللّه پاک کن تا آفتاب حقيقى در آن جلوه نمايد و صبح ازلی طالع شود معنى " لا يسعنى ارضى و لا سمائى  و لکن يسعنى قلب عبدى الموءمن " را آشکار و هويدا بينى و جان در دست گيرى و بهزار حسرت نثار يار تازه نمائى و چون انوار تجلی سلطان احديّه بر عرش قلب و دل جلوس نمود نور او در جميع اعضا و ارکان ظاهر ميشود آن وقت سرّ حديث مشهور سر از حجاب ديجور بر آرد " لازال العبد يتقرّب الّى بالنّوافل حتى احببته فاذا احببته کنتُ سمعه الذى يسمع به " الخ زيرا که صاحب بيت در بيت خود تجلی نموده و ارکان بيت همه از نور او روشن و منوّر شده وفعل و اثر نور از منير است اينست که همه باو حرکت نمايند و باراده او قيام کنند و اينست آن چشمهء که مقربين از آن مى نوشند چنانچه ميفرمايد " عينا يشرب بها المقربون " و ديگر انکه مباد در اين بيانات رايحهء حلول و يا تنزّلات عوالم حق در  مراتب خلق رود و بر آنجناب شبهه شود زيرا که بذاته مقدس است از صعود و نزول و از دخول و خروج لم يزل از صفات خلق غنى بوده و خواهد بود و نشناخته او را احدى و بکنه او راه نيافته نفسى کلّ عرفا در وادى معرفتش سرگردان و کلّ اوليا در ادراک ذاتش حيران منزّه است از ادراک هر مدرکى و متعالی است از عرفان هر عارفى السّبيل مسدود و الطّلب مردود دليله آياته و وجوده اثباته اينست که عاشقان روى جانان گفته‍اند " يا من دلّ علی ذاته بذاته و تنزّه عن مجانسته مخلوقاته " عدم صرف کجا تواند در ميدان قِدم اسب دواند و سايهء فانى کجا بخورشيد باقى رسد حبيب "لولاک ما عرفناک" فرموده و محبوب "او ادنى ما بلغناک" گفته بلی اين ذکرها که در مراتب عرفان ذکر ميشود معرفت تجلّيات آن شمس حقيقت است که در مرايا تجلی ميفرمايد و تجلی آن نور در قلوب هست و لکن بحجبات نفسانيّه و شوءنات عرضيّه محجوبست چون شمع زير فانوس حديد چون فانوس مرتفع شد نور شمع ظاهر گردد و همچنين چون خرق حجبات افکيّه از وجه قلب نمائى انوار احديّه طالع شود پس معلوم شد که ازبراى تجلّيات هم دخول و خروج نيست تا چه رسد بان جوهر وجود و سرّ مقصود اى برادر من در اين مراتب از روى تحقيق سير نما نه از روى تقليد و سالک را دور باش کلمات منع نکند و هيمنه اشارت سد ننمايد. پرده چه باشد ميان عاشق و معشوق سدّ سکندر نه مانع است و نه حائل اسرار بسيار و اغيار بيشمار سرّ محبوب را دفترها کفايت نکند و باين الواح اتمام نيابد با اينکه حرفى بيش نيست و رمزى بيش نه "العلم نقطةٌ کثّره الجاهلون" و از همين مقام اختلافات عوالم را هم ملاحظه کن اگر چه عوالم نا متناهى است و لکن بعضى چهار رتبه ذکر نموده‌اند عالم زمان و آن آنست که از براى او اوّل و آخر باشد و عالم دهر يعنى اوّل داشته باشد و آخرش پديد نباشد و عالم سرمد که اوّلی ملاحظه نشود و آخرش مفهوم شود و عالم ازل که نه اوّلی مشاهده شود و نه آخرى اگر چه در اين بيانات اختلاف بسيار است اگر تفصيل ذکر شود کسالت افزايد چنانچه بعضى عالم سرمد را بى ابتدا و انتها گفته‌اند و عالم ازل را غيب منيع لا يدرک ذکر نمودهاند و بعضى عوالم لاهوت و جبروت و ملکوت و ناسوت گفتهاند و سفرهاى سبيل عشق را چهار شمرده اند من الخلق الی الحق و من الحق الی الخلق و من الخلق الی الخلق و من الحق الی الحق و همچنين بسيار بيانات از عرفا و حکماى قبل هست که بنده متعرض نشدم و دوست ندارم که اذکار قبل بسيار اظهار شود زيرا که اقوال غير را ذکر نمودن دليل است بر علوم کسبى نه بر موهبت الهى و لکن اينقدر هم که ذکر شد بواسطه عادت ناس است و تاسّى باصحاب و علاوه بر اين درين رساله اين بيانات نگنجد و عدم اقبال بذکر اقوال ايشان نه از غرور است بل بواسطهء ظهور حکمت و تجلی موهبت است گر خضر در بحر کشتى را شکست صد درستى در شکست خضر است و الا اين بنده خود را در ساحت يکى از احباى خدا معدوم ميدانم و مفقود مى شمرم تا چه رسد در بساط اوليا فسبحان ربّى الاعلی و از اينها گذشته مقصود ذکر مراتب سالکين است نه بيان اقوال عارفين اگر چه مثال مختصرى در اول و آخر عالم نسبى و اضافى زده شد مجدّد مثالی ديگر ذکر ميشود تا تمام معانى در قميص مثالی ظاهر شود مثلاً آنجناب در خود ملاحظه فرمايند که نسبت به پسر خود اوّلند و نسبت بپدر خود آخر و در ظاهر حکايت از ظاهر قدرت ميکنيد در عوالم صنع الهى و در باطن بر اسرار باطن که وديعه الهيّه است در شما پس صدق اوليّت و آخريت و ظاهريّت و باطنيّت باين معنى که ذکر شد بر شما مى کند تا در اين چهار رتبه که بشما عنايت شد چهار رتبهء الهيّه را ادراک فرمائيد تا بلبل قلب بر جميع شاخسارهاى گل وجود از غيب و شهود ندا کند بانّه هو الاوّل و الآخر و الظّاهر والباطن و اين ذکرها در مراتب عوالم نسبت ذکر ميشود و الّا آن رجالی که بقدمى عالم نسبت و تقييد را طى نمودهاند و بر بساط خوش تجريد ساکن شدهاند و در عالمهاى اطلاق و امر خيمه بر افروختهاند جميع اين نسبتها را بنارى سوختهاند و همهء اين الفاظ را بنمى محو نمودهاند و در يم روح شناورى مينمايند و در هواى قدس نور سير ميکنند ديگر الفاظ در اين رتبه کجا وجود دارد تا اوّل يا آخر يا غير اينها معلوم شود و مذکور آيد در اين مقام اوّل نفس و آخر نفسِ اوّل است آتشى از عشق جانان بر فروز سر بسر فکر و عبادت را بسوز ايدوست من در خود ملاحظه فرما که اگر پدر نميشدى و پسر نديده بودى اين الفاظ هم نشنيده بودى پس حال همه را فراموش کن تا در مصطبه توحيد نزد اديب عشق بياموزى و از "انّا" به "راجعون" رجعت کنى و از باطن مجازى بمقام حقيقى خود واصل کردى و در ظل شجرهء دانش ساکن شوى اى عزيز نفس را فقير نما تا در عرصه بلند غنا وارد شوى و جسد را ذليل کن تا از شريعهء عزت بياشامى و بجميع معانى اشعار که سوءال فرمودى برسى پس معلوم شد که اين مراتب بسته بسير سالک است و در هر مدينه عالمى بيند و در هر وادى بچشمهء رسد و در هر صحرا نغمهء شنود ولی شاهباز هواى معنوى را شهنازهاى بديع روحانى در دل است و مرغ عراقى را آوازهاى خوش حجازى در سر و لکن مستور بوده و مستور خواهد بود گر بگويم عقلها بر هم زند ور نويسم بس قلمها بشکند و السّلام علی من قطع هذا السّفر الاعلی و اتّبع الحقّ بانوار الهدى و سالک بعد از قطع معارج اين سفر بلند اعلی در مدينه استغنا وارد ميشود و در اين وادى نسايم استغناى الهى را بيند که از بيداى روح مى وزد و حجابهاى فقر را ميسوزد و " يومَ يغنِى اللّه کلاً من سعته " را بچشم ظاهر و باطن در غيب و شهاده اشيا مشاهده فرمايد از حزن بسرور در آيد و از غم بفرح راجع شود قبض و انقباض را به بسط و انبساط تبديل نمايد مسافران اين وادى اگر در ظاهر بر خاک ساکنند امّا در باطن بر رفرف معانى جالس و از نعمتهاى بى زوال معنوى مرزوقند و از شرابهاى لطيف روحانى مشروب زبان در تفصيل اين سه وادى عاجز است و بيان بغايت قاصر قلم در اين عرصه قدم نگذارد و مداد جز سواد ثمر نيارد بلبل قلب را در اين مقامات نواهاى ديگر است و اسرار ديگر که دل از او بجوش و روح در خروش و لکن اين معماى معانى را دل بدل بايد گفت و سينه بسينه بايد سپرد شرح حال عارفان دل بدل تواند گفت اين نه شيوهء قاصد و اين نه حد مکتوبست واسکت عجزاً عن امور کثيرةٍ بنطقى لن تحصى و لو قلت قلّت اى رفيق تا بحديقهء اين معانى نرسى از خمر باقى اين وادى نچشى و اگر چشى از غير چشم پوشى و از باده استغنا بنوشى و از همه بگسلی و باو پيوندى و جان در رهش بازى و روان رايگان بر افشانى اگر چه غيرى در اين مقام نيست تا چشم پوشى " کان اللّه و لم يکن معه من شىء زيرا که سالک در اين رتبه جمال دوست را در هر شىء بيند از نار رخسار يار بيند و در مجاز رمز حقيقت ملاحظه کند و از صفات سرّ هويت مشاهده نمايد زيرا پرده ها را باهى سوخته و حجابها را بنگاهى بر داشته ببصر حديد در صنع جديد سير نمايد و بقلب رقيق آثار دقيق ادراک کند و جعلنا اليوم بصرک حديداً شاهد مقال و کافى احوال است و سالک بعد از سير مراتب استغناى بحت در وادى حيرت واصل ميشود و در بحرهاى عظمت غوطه ميخورد و در هر آن بر حيرتش مى افزايد گاهى هيکل غنا را نفس فقر مى بيند و جوهر استغنا را صرف عجز گاهى محو جمال ذوالجلال ميشود و گاهى از وجود خود بيزار اين صرصر حيرت چه درختهاى معانى را که از پا انداخت و چه نفوسها را که از نفس بر انداخت زيرا که اين وادى سالک را در انقلاب آورد و ليکن اين ظهورات در نظر واصل بسيار محبوب و مرغوب است و در هر آن عالم بديعى و خلق جديدى مشاهده کند و حيرت بر حيرت افزايد محو صنع جديد سلطان احديّه شود بلی اى برادر اگر در هر خلقى تفکرّ نمائيم صد هزار حکمت بالغه بينيم و صد هزار علوم بديعه بياموزيم از جمله مخلوقات نوم است ملاحظه کن چقدر اسرار در او وديعه گذاشته شده است و چه حکمتها در او مخزون گشته است و چه عوالم در او مستور مانده ملاحظه فرمائيد که شما در بيتى ميخوابيد و درهاى آن بيت بسته است يکمرتبه خود را در شهر بعيدى مشاهده ميکنيد بى حرکت رجل و تعب جسد بان شهر داخل ميشويد و بى زحمت چشم مشاهده مى کنيد و بى محنت گوش مى شنويد و و بى لسان تکلّم مينمائيد و گاهست که آنچه امشب ديده ايد ده سال بعد در عالم زمان بحسب ظاهر بعينه آنچه در خواب ديدهايد مى بينيد حال چند حکمت است که در اين نوم مشهود است و غير اهل اين وادى بر کما هى نمى کنند اوّل آنکه آن چه عالم است که بى چشم و گوش و دست و لسان حکم همهء اينها در او معمول ميشود و ثانى انکه در عالم ظهور اثر خواب را امروز مشاهده ميکنى و ليکن اين سير را در عالم نوم در ده سال قبل ديدهء حال تفکر نما فرق اين دو عالم و اسرار مودعه آن را تا بتاءييدات و مکاشفات سبحانى فائز شوى و پى بعالم قدس برى و اين آيات را حضرت بارى در خلق گذاشته تا محقّقين انکار اسرار معاد نکنند و بانچه وعده داده شده اند سهل نشمرند مثل اينکه بعضى تمسک بعقل جسته و آنچه بعقل نيايد انکار نمايند و حال آنکه هر گز عقول ضعيفه همين مراتب مذکوره را ادراک نکند مگر عقل کلّى ربّانى عقل جزئى کى تواند گشت بر قرآن محيط عنکبوتى کى تواند کرد سيمرغى شکار و اين عوالم کلّ در وادى حيرت دست دهد و مشاهده گردد و سالک در هر آن زيادتى طلب نمايد و کسل نشود اين است که سيّد اوّلين و آخرين در مراتب فکرت و اظهار حيرت " ربّ زدنى فيک تحيّرا " فرموده و همچنين تفکر در تماميّت خلق انسان کن که اين همه عوالم و اين همه مراتب در او منطوى و مستور شده اتحسب انّک جرمُ صَغير و فيک انطوى العالم الاکبر پس جهدى بايد که رتبهء حيوانى معدوم کنيم تا معنى انسانى ظاهر شود همچنين لقمان که از چشمه حکمت نوشيده و از بحر رحمت چشيده بپسرش ناتان بجهت اثبات مقامات حشر و موت همين خواب را دليل آورده و مثل زده درين مقام ذکر مينمائيم تا ذکرى از آن جوان مصطبهء توحيد و پير مراتب تعليم و تجريد از ين بنده فانى باقى بماند فرمود اى پسر اگر قادر باشى که نخوابى پس قادرى بر آنکه نميرى و اگر بتوانى بعد از خواب بيدار نشوى ميتوانى که بعد از مرگ محشور نگردى اى دوست دل که محلّ اسرار باقيه است محل افکار فانيه مکن و سرمايه عمر گرانمايه را باشتغال دنياى فانيه از دست مده از عالم قدسى بتراب دل مبند و اهل بساط انسى وطن خاکى مپسند بارى ذکر اين مراتب را انتهائى نه و اين بنده را از صدمهء اهل روزگار احوالی نه اين سخن ناقص بماند و بيقرار دل ندارم بيدلم معذور دار قلم ناله ميکند و مداد ميگريد و جيحون دل خون موج ميزند " لن يصيبنا الا ما کتب اللّه لنا " و السّلام علی من اتبع الهدى و سالک بعد از ارتقاى بمراتب بلند حيرت بوادى فقر حقيقى و فناى اصلی وارد شود و اين رتبه مقام فناى از نفس و بقاى بالّله است و فقر از خود و غناى بمقصود است و در اين مقام که ذکر فقر ميشود يعنى فقير است از آنچه در عالم خلق است و غنى است بانچه در عوالم حق است زيرا که عاشق صادق و حبيب موافق چون بلقاى محبوب و معشوق رسيد از پرتو جمال محبوب و آتش قلب حبيب نارى مشتعل شود و جميع سرادقات و حجباترا بسوزاند بلکه آنچه با اوست حتى مغز و پوست محترق گردد و جز دوست چيزى نماند چون تجلی کرد اوصاف قديم پس بسوزد وصف حادث را کليم  و در اين مقام واصل مقدس است از آنچه متعلق بدنياست پس اگر در نزد واصلين بحر وصال از اشياء محدوده که متعلق بعالم فانى است يافت نشود چه از اموال ظاهريّه باشد و چه از تفکرّات نفسيّه باءسى نيست زيرا که آنچه نزد خلق است محدود است بحدود ايشان و آنچه نزد حق است مقدّس از آن اين بيان را بسيار فکر بايد تا پايان آشکار شود " انّ الابرار يشربون من کاس کان مزاجها کافورا " اگر معنى کافور معلوم شود مقصود حقيقى معلوم گردد اين مقام از فقرست که ميفرمايد " الفقر فخرى " و از براى فقر باطنى و ظاهرى مراتبها و معنيهاست که ذکر آنرا مناسب اين مقام نديدم لهذا بعهدهء وقتى گذاشتم تا خدا چه خواهد و قضا چه امضا نمايد و اين مقام است که کثرات کل شىء در سالک هالک شود و طلعت وجه از مشرق بقا سر از غطا بيرون آورد و معنى " کل شىء هالک الّا وجهه " مشهود گردد اى حبيب من نغمات روح را بجان و دل گوش کن و چون بصر حفظش نما که هميشه ايّام معارف الهى بمثابه ابر نيسانى بر اراضى قلوب انسانى جارى نيست اگر چه فيض فيّاض را تعطيلی و تعويقى نه و لکن هر زمان و عصر را رزقى معلوم و نعمتى مقدرست و بقدر و اندازه افاضه ميشود " و ان من شىء الّا عندنا خزآئنه و ما ننزّله الّا بقدر معلوم " سحاب رحمت جانان جز بر رياض جان نبارد و در غير بهاران اين کرم نفرمايد فصول ديگر را ازين فضل اکبر نصيبى نيست و اراضى جرزه را ازين کرم قسمتى نه اى برادر هر بحرى لوءلوء ندارد و هر شاخى گل نيارد و بلبل بر آن نسرايد پس تا بلبل بوستان معنوى بگلستان الهى باز نگشت و انوار صبح معانى بشمس حقيقى راجع نشد سعى کنيد که شايد در اين گلخن فانى بوئى از گلشن باقى بشنويد و در ظل اهل اين مدينه جاويد بمانيد و چون باين رتبهء بلند اعلی رسيدى و باين درجهء عظمى فائز شدى يار بينى و اغيار فراموش کنى يار بى پرده از در و ديوار در تجلّى است يا اولی الابصار از قطرهء جان گذشتى و ببحر جانان واصل شدى اينست مقصودى که طلب فرمودى انشا اللّه بان فائز شوى در اين مدينه حجبات نور هم خرق ميشود و زايل ميگردد " لا لجماله حجابُ سوى النّور و لا لوجهه نقاب الّا الظّهور " اى عجب که يار چون شمس آشکار و اغيار در طلب زخارف و دينار بلی از شدّت ظهور پنهان مانده و از کثرت بروز مخفى گشته حق عيان چون مهر رخشان آمده حيف کاندر شهر کوران آمده در اين وادى سالک مراتب وحدت وجود و شهود را طى نمايد و بوحدتى که مقدّس ازين دو مقام است واصل گردد احوال پى باين مقال برد نه بيان و جدال و هر کس درين محفل منزل گزيده و يا ازين رياض نسيمى يافته ميداند چه عرض ميشود و سالک بايد در جميع اين اسفار بقدر شعرى از شريعت که فى الحقيقه سرّ طريقت و ثمرهءشجره حقيقت است انحراف نورزد و در همه مراتب بذيل اطاعت اوامر متشبّث باشد و بحبل اعراض از مناهى متمسّک تا از کاءس شريعت مرزوق شود و بر اسرار حقيقت واقف گردد و هر چه از بيانات اين بنده مفهوم نشود و تزلزلی احداث کند بايد مجدّد سوءال شود تا شبهه نماند و مقصود  چون طلعت محبوب از مقام محمود ظاهر گردد و اين اسفار که آن را در عالم زمان انتهائى پديد نيست سالک منقطع را اگر اعانت غيبى برسد و ولىّ امر مدد فرمايد اين هفت رتبه را در هفت قدم طى نمايد بلکه در هفت نفس بلکه در يکنَفس اذا شاء اللّه و اراد و ذلک من فضله علی من يشاء طايران هواى توحيد و واصلان لجّه تجريد اين مقام را که مقام بقاء بالّله است درين مدينه منتهى رتبه عارفان و منتهى وطن عاشقان شمرده اند و نزد اين فانى بحر معنى اين مقام اوّل شهر بند دلست اوّل ورود انسان است بمدينه قلب و قلب را چهار رتبه مقرّرست اگر اهلش يافت شد مذکور آيد چون قلم در وصف اينحالت رسيد هم قلم بشکست و هم کاغذ دريد و السّلام اى حبيب من اين غزال صحراى احديّه را کلابى چند در پى و اين بلبل بستان صمديّه را منقارى چند در تعاقب و اين طاير هواى الهى را غراب کين در کمين و اين صيد برّ عشق را صيّاد حسد در عقب اى شيخ همت را زجاج کن که شايد اين سراج را از بادهاى مخالف حفظ نمايد اگر چه اين سراج را اميد چنان است که در زجاجه الهى مشتعل گردد و در مشکوة معنوى بر افروزد زيرا گردنى که بعشق الهى بلند شد البته بشمشير افتد و سرى که بحبّ بر افراخت البته بباد رود و قلبى که بذکر محبوب پيوست البتّه پر خون گردد فنعم ما قال و عش خاليا فالحب راحته عنا فاوّله سقم و آخره قتل و السّلام علی من اتبع الهدى آنچه از بدايع فکر در معنى طير معروف که بفارسى گنجشک مينامند ذکر فرمودند معلوم و محقّق شد گويا بر اسرار معانى واقف شده اند و لکن هر حرفى را در هر عالمى باقتضاى آن مقصودى مقرّر است بلی سالکين از هر اسمى رمزى و از هر حرفى سرى ادراک مينمايند و اين حروفات در مقامى اشاره بتقديس است ک اى کفّ نفسک عمّا يشتهيه هوئک ثمّ اقبل الی مولئک ن نزه نفسک عمّا سوئه لتفدى بروحک فى هوئه ج جانب جناب الحق ان بقى فيک من صفات الخلق ش اشکر ربّک فى ارضه ليشکرک فى سمائه و ان کانت السّماء فى عالم الاحديه نفس ارضه ک کفّر عنک الحُجبات المحدودة لتعرف ما لا عرفته من المقامات القدسية و انک لو تسمع نغمات هذه الطّير الفانية لتطلب من الکوءس الباقية الدّائمة و تترک الکوءب الفانية الزائلة و السّلام علی من اتّبع الهدى 
