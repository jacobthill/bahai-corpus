	هو المؤيّد الحکيم 
جميع عالم منتظر ايّام اللّه بودند چه که حق جلّ جلاله در کتب و زبر و صحف خود وعده داده چنانچه در فرقان که اعظم برهان الهى است ميفرمايد ان اخرج القوم من الظّلمات الی النّور و بشّر هم بايّام اللّه و اين آيه مبارکه از قبل نازل و حق جلّ جلاله حبيب خود را بآن اخبار فرموده جميع نفوس در شبها و روزها لقاى اين يوم مبارک را آمل و سائل بوده اند و در حين اشراق اين يوم از افق اراده الهى کلّ معرض و غافل مشاهده شدند ايدوستان محبوب امکانرا بکمال خضوع و خشوع و ابتهال حمد نمائيد چه که شما را تائيد فرمود بر امرى که اکثر عالم از آن مع طلب محروم ماندند جميع السن کائنات از عهده شکر اين نعمت کبرى بر نيامده و نخواهد آمد بشنويد وصيّت مظلوم آفاق را و جهد نمائيد تا برضاى دوست فائز شويد مقامى از اين مقام اعظم تر مشاهده نميشود انّه لهو النّاطق بالحقّ و هو القادر العالم السّميع البصير.
