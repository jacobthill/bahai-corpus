	بنام دوست مهربان
اى امة اللّه حمد کن محبوب عالم را که در سجن اعظم عباد و اماء خود را به‌خود مى‌خواند اين نيست مگر از فضل بى منتهاى او. الواح منيعه مخصوص آن امه از سماء مشيّت رحمانيّه نازل و ارسال شد. از حق بخواه که حلاوت بيانش را بيابى و از رحيق ذکرش بياشامى. چه اگر اماء ارض عرفش را يافته بودند کلّ بدل و جان بشطر رحمن توجّه مى نمودند و به‌آنچه مأمور گشته‌اند عامل مى‌شدند. دوست حق آنست که اگر بفرمايد نيا‌شام هرگز نياشامد. از اينکه به‌اين مقام فائز نشده‌اند مبرهن و واضح است که حلاوت بيان را ادراک ننموده‌اند و لذّت کوثر عرفان را نيافته اند جهد کنيد تا به‌رضاى حق فائز شويد و به‌اعمالی که عرف تقديس از آن متضوّع است قيام کنيد اين است نصح قلم اعلی اماء خود را. 
