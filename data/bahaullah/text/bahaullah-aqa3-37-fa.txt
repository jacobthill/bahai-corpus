	‌بسم‌ من ‌يمشى‌و‌ ينطق‌فى‌السّجن
يا نعمة‌اللّه از براى نعمت مراتب لا نهايه بوده و خواهد بود. در کتاب پروردگار تو و پروردگار عالميان اوّل نعمتى که به‌هيکل انسانى عنايت شد خرد بوده و هست و مقصود از او عرفان حق جلّ جلاله بوده اوست مدرک و اوست هادى و اوست مبيّن و در رتبه ثانيه بصر است چه که آگاهى عقل از گواهى بصر بوده و خواهد بود و همچنين سمع و فؤاد و ساير نعمتها که در هيکل انسانى ظاهر و مشهود است. تعالی تعالی قادرى که اين قوا را در شخص انسانى خلق فرموده و ظاهر ساخت در هر کدام آثار عظمت و قدرت و قوّت و احاطه حق جلّ جلاله ظاهر و مشهود است در قوّه لامسه تفکّر نما که جميع بدن را احاطه نموده مقرّ سمع و بصر واحد و مقرّ او تمام بدن جلّت  عظمته و کبر سلطانه اين در مقام انسان ذکر شد ولکن نعمت کلّيه حقيقيّه الهيّه نفس ظهور است که جميع نعمتهاى ظاهره و باطنه طائف حول اوست. در حقيقت اوّليّه مائده سمائيّه او بوده و خواهد بود اوست حجّت اعظم و برهان اقوم و نعمت اتّم و رحمت اسبق و عنايت اکمل و فضل اکبر هر نفسى اليوم اقبال نمود او بنعمت الهى فائز است ان اشکر ربّک بهذا الفضل العظيم و قل لک الحمد يا مقصود العارفين البهاء علی ابيک و عليک و علی کلّ موقن مستقيم.
