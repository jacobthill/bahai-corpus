
         روشنی هر نامه نام زنده
               پاينده بوده
 ﴿  ای بنده‌گان ﴾  سزاوار اينکه در اين بهار جان
فزا از باران نيسان يزدانی تازه و خرّم شويد * خورشيد
بزرگی پرتو افکنده * و ابر بخشش سايه گُسْترده *
با بهره کسی که خود را بی بهره نساخت * و دوست را
در اين جامه بشناخت * بگو ای مردمان چراغ
يزدان روشن است آن را ببادهای نافرمانی خاموش
منمائيد * روز ستايش است بآسايش تن و آلايش
جان مپردازيد * اهريمنان در کمين گاهان ايستاده‌اند
آگاه باشيد * و بروشنی نام خداوند يکتا خود را
از تيره‌گيها آزاد نمائيد * دوست بين باشيد نه خود بين *
بگو ای گمراهان پيک راستگو مژده داد که دوست
ميآيد اکنون آمد چرا افسرده‌ايد * آن پاک پوشيده
بی پرده آمد چرا پژمرده‌ايد * آغاز و انجام جنبش و آرام
آشکار * امروز آغاز در انجام نمودار * و جنبش از
آرام پديدار * اين جنبش از گرمی گفتار پروردگار
در آفرينش هويدا شد * هر که اين گرمی يافت بکوی
دوست شتافت * و هر که نيافت بيفسرد افسردنی که
هر گز بر نخواست * امروز مرد دانش کسی است
که آفرينش او را از بينش باز نداشت * و گفتار او را
از کردار دور ننمود * مرده کسيکه از اين باد جان
بخش در اين بامداد دلکش بيدار نشد * و بسته مردی
که گشاينده را نشناخت * و در زندان آز سرگردان بماند *
﴿  ای بنده‌گان ﴾ هر که از اين چشمه چشيد بزنده‌گی
پاينده رسيد * و هر که ننوشيد از مرده گان شمرده شد *
بگو ای زشت کاران آز شما را از شنيدن آواز بی نياز
دور نمود او را بگذاريد تا راز کردار بيابيد * و او مانند
آفتاب جهان تاب روشن و پديدار است * بگو ای
نادانان گرفتاری ناگهان شما را از پی کوشش نمائيد
تا بگذرد و بشما آسيب نرساند * اسم بزرگ خداوند
که ببزرگی آمده بشناسيد * اوست داننده
و دارنده و نگهبان *