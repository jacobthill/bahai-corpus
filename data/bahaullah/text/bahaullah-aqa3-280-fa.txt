	بنام يکتا خداوند بى مانند 
يا‌حسين به ‌محبّت الهى و شعله نار مودّت رحمانى بر خدمت امر قيام نما. امروز هر نفسى اراده نصرت نمايد بايد از‌ما عنده بگذرد و بما عند‌اللّه ناظر باشد. يا حسين امروز‌درياى کَرَم موّاج و‌اشراقات انوار آفتاب جود کلّ وجود را احاطه نموده. هر‌نفسى للّه برخاست قعود او را نبيند و‌توقّف او را‌‌اخذ نکند. به‌جنود بيان به‌روح و ريحان گمراهان را هدايت نمايد و ضعيفان‌را قوّت بخشد. از‌اين‌کلمه عليا نفسى‌‌تعجّب ننمايد‌‌ابن‌مريم عليه سلام ‌اللّه و سلام انبيائه صيّادى را ملاحظه فرمود که بصيد ماهى‌‌مشغول فرمود دام را بگذار و بيا تا‌ترا صيّاد انام نمايم. بعد از اين کلمه کليل بود، نطق يافت. جاهل بود، به‌بحر‌علم درآمد. فقير بود، به‌ملکوت غنا‌راه يافت. ذليل بود، قصد ذروه عزّت نمود.‌گمراه بود، به‌انوار فجر هدايت فائز گشت. چه که از خود‌گذشت و به‌حق پيوست آمال را به‌نار‌حبّ سوخت و‌حجبات را به‌اصبع يقين شقّ نمود. تا‌در‌دنيا بود به‌‌يا روح‌اللّه ناطق و چون ميل عقبى نمود به‌مقامى فائز‌که اقلام عالم از ذکرش عاجز. طوبى از براى نفوسى‌که اليوم شبهات معرضين و اشارات منکرين و‌ضوضاء اهل بيان ايشان‌را‌از‌مقصود‌امکان منع ننمود. امروز روز‌استقامت است و روز خدمت جهد نمائيد‌که شايد فائز شويد‌به‌آنچه لدى اللّه مذکور ‌و ‌در‌ کتاب‌ مسطور. البهاء‌عليک‌وعلی‌کلّ ثابت‌مستقيم. 
