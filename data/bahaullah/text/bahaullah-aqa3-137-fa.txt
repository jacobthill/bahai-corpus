	هو العجمىّ الفارسىّ العراقى
چون اهل فلک الهى به‌اذن ملاّح قدسى در سفينه قدمى به‌اسمى از اسما تشبّث نموده بر بحر اسما روان گشتند و قطع مراحل تحديد نمودند که شايد به‌يُمن همّت سلطان تفريد به‌شاطى توحيد در آيند و از جام تجريد بنوشند. بارى به‌اعانت ربّانى آن فلک صمدانى بر آب حکمت روحانى حرکت مى‌نمود و سير مى فرمود تا به‌مقامى رسيدند که اسم ساکن از اسم مجرى سبقت گرفت و غالب شد لذا سفينه روح سکون يافت و از حرکت ممنوع گشت. در اين وقت حکم محکم ربّانى از سماء قدس لايزالی نازل شد و ملاّح بقا مأمور گشت که حرفى از کلمه اخفى بر اهل فلک تعليم فرمايد تا به‌اعانت غيبى از وادى حيرت نفسانى بگذرند و به‌فضاى با فزاى وحدت روحانى درآيند و به ‌قاف بقاى جان و لقاى حضرت جانان واصل شوند. و چون اهل کشتى بکلمه دوست معنوى فائز گشتند فى‌الفور پر ‌معنى گشودند و در هواى قدسى پرواز نمودند و بفضل الهى و رحمت سبحانى از عقبات نفس و هوى و درکات غفلت و عمى گذشتند و‌در ‌اين‌‌ وقت نسايم رضوان از‌ مکمن رحمن بر هياکلشان وزيد و بعد از طيران در هواى قرب الهى و سير مقامات معنوى در محلّ امن و امان منتهى وطن عاشقان نزول نمودند و سکّان آن مقام به‌خدمت و احسان قيام نمودند. در اين وقت غلمان باقى و ساقى قدسى خمر ياقوتى ابذال فرمود. به ‌قسمى سکر خمر معارف الهيّه و کأس حکمت صمدانيّه جذب و وله آورد که از هستى خود و موجودات رستند و به‌جمال دوست دل بستند و قرنها و عهدها در آن مقام خوش روحانى و گلزار قدسى رحمانى با کمال فرح و انبساط مسکن و مقرّ داشتند. تا آنکه نسايم امتحان سبحانى و ارياح افتتان سلطانى از سباى امر لايزالی بوزيد تا آنکه به‌جمال ساقى اشتغال نموده از وجه باقى غفلت نمودند. به‌قسمى که ظلّ را شمس و اشباح را نور انگاشتند و قصد معارج اسم اعظم نمودند که در آن هوا طيران نمايند و به‌آن مقعد و محل وارد شوند. و چون عروج نمودند صرّافان الهى با محک قدسى بامر مبرم ربّانى بر ايشان نازل شدند و چون ارياح غلام معنوى استشمام ننمودند جميع را منع نمودند و بعد واقع شد آنچه در لوح محفوظ مسطور گشت. پس اى ساکنان بساط حبّ الهى و اى شاربان خمر رحمت صمدانى قرب جمال دوست را بدو جهان تبديل ننمائيد و از لقاى او به‌لقاى ساقى نپردازيد و از خمر علم و حکمت او به‌ خمر جهل و غفلت دل مبنديد. لب محلّ ذکر محبوبست او را به‌آب کثيف نيالائيد و دل منزل اسرار باقى است او را به ‌توجّه اشياء فانى مشغول نداريد. آب حيات از کوثر جمال سبحان جوئيد نه از مظاهر شيطان. بارى اين غلام فانى در منتهى مقام حبّ دوستان الهى را به ‌بدايع نصح احّديه و جواهر حکمت سلطان صمّديه متذکّر مى‌نمايد که شايد نفسى قدّ مردى و مردانگى علم نمايد و از قميص غفلت و شهوت بيرون آيد و چون جمال منير دوست پاک و منير و مقدّس در ارض حبّ و انقطاع و ودّ و ارتفاع سير نمايد. اقلاً اينقدر از انوار صبح جبين و ظهور يوم مبين اخذ نمايند که ظاهر و باطن خود را متّحد نمايند. از علّو تجريد و سمّو توحيد و تنزيه کبرى و تقديس عظمى گذشتيم. حال سعى بليغ و اهتمام منيع نمايند که اسرار باطن مخالف اعمال ظاهر و افعال ظاهر معارض اسرار باطن نباشد. از انفاق جان در سبيل جانان گذشتيم به‌انفاق عدل و انصاف بر نفوس خود قيام نمايند. آخر يعنى قميص حرص و آمال نفسانى از ثوب تقديس ربّانى ترجيح مى‌دهيد و نغمه عندليب بقا را بصوت منکر فنا از اهل بغى و بغضا مبادله مى‌کنيد فبئس عمّا انتم تستبدلون. انّا‌للّه و انّا‌اليه راجعون. ان شاء‌اللّه اميدواريم که هياکل عزّ باقى به‌طراز قدسى و شئون الهى چون شمس صمدى روشن و لطيف و پاک و طاهر ظاهر شوند. ليس هذا علی اللّه بعزيز.
