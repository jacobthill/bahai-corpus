	هو المبيّن العليم 
امروز کتاب من غير ستر و حجاب جميع احزاب را بافق اعلى دعوت فرمود اوست کتاب اعظم که در فرقان بامّ الکتاب و نبأ عظيم مذکور و از براى کتاب معانى لا تحصى بوده و هست و همچنين دفاتر لاتُعد يک دفتر او دنياست و نفس دنيا از کتاب محسوب و اوست کتابى که داراى جميع اشياء واقاليم عالم است يک کتاب از قلم قدرت و صنع مکتوب و يک کتاب از قلم عباد مسطور کلّ شيئ احصيناه کتاباً ولکن اين کتاب از قلم اعلی جارى و نازل و اقتدار قلم اعلی خارج از حدّ احصا قيام نمود امام وجوه قيامى که قعود او را اخذ ننمود و صفوف و الوف و سطوت و غضب او را از اراده قويّه غالبه اش بازنداشت و يک کتاب بصحيفه حمراء او مخصوص است بذکر جواهر وجود و ايشانند آن نفوسى که عالم را يک وطن دانند و با کلّ بروح و ريحان حرکت نمايند درع اين نفوس تقوى بوده و هست بطراز امانت مزيّنند و بصدق و صفا و وفا موصوف داراى اخلاق مرضيّه اند و صاحب اعمال پسنديده نصرت نمايند ولکن بجنود اخلاق و آداب عالم تحت اراده حکيم حاذق است آنچه مصلحت عباد و مقتضيات عصر است فرموده و ميفرمايد لا يحيطون بشيئ من علمه الّا بما شاء وسع کرسيّه السّموات و الارض ذکر ارض که در کتاب نازل کلّ اراضى را شامل است عنده علم کلّ شىٌ فى کتاب مبين اگر نفسى بمرقاة بيان بسماء معانى عروج نمايد باين کلمه عليا که از افق سماء قلم اعلی اشراق نموده گواهى دهد و هى هذه لا رطب و لا يابس الّا فى کلمة اللّه المطاعه تا چه رسد بکتابى که ظاهر و هويداست مقصود از رطب و يابس در يک مقام اوامر و نواهى الهى بوده و در يک مقام ما ينفعهم و يضرّ هم فى الحيوة الاولی مختصر ذکر شد .
