	هو العليم الحکيم 
ان شاء اللّه لم يزل و لايزال از سلسال عنايت مليک بيزوال بياشامى حمد کن غنىّ متعال را که ترا تأييد نمود و بافق اعلى هدايت فرمود اکثرى از ناس از محبوب عالميان محجوب مانده اند و بظنون و اوهام خود مشغول گشته اند و تو بشطر دوست توجّه نمودى و در بساط اقدس که مقدّس از ذکر ما کان و ما يکون است وارد شدى و نداى سدره الهيّه را بگوش خود شنيدى و مطلع ندا را بچشم خود مشاهده کردى قدر اين فضل را بدان و در ليالی و ايّام بشکر مالک انام مشغول باش چه مقدار از علما وفضلا و فقها که آرزوى لقاء اللّه داشتند و بعداز ظهور از آن محروم ماندند و تو از رحيق وصال آشاميدى و بملکوت لقا فائز گشتى طوبى لک وللّذين فازوا بهذا المقام الامنع الاقدس العزيز البديع .
