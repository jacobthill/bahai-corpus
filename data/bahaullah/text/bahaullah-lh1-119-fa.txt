
باسم مليك آفاق
 
حمد محبوب على الاطلاق را كه بفضل واسع و رحمت منبسطه احبّاى خود را بر حبّش مستقيم فرمود، بشانيكه نفاق اولى الشّقاق ايشان را از سبيل رحمن منع ننمود، و در سبيل الهى حمل شدائد نموده اند و از سطوت مملوك و احتجابات ملوك از مالك الملوك محتجب نمانده اند، و لكن اگر قاصدان كعبهٴ رحمن نصح الله را بگوش جان اصغا مينمودند باين بلاياى وارده مبتلا نميشدند، اگر چه بلا در سبيل او محبوب جان و مقصود روان است و لكن اين مقام مخصوص مخلصين بوده، و امّا ضعفا در موارد افتتان و امتحان مضطرب و متزلزل مشاهده ميشوند، لذا كل بحكمت مأمورند تا بتدبير رحمانى حقايق نابالغهٴ انسانى را بمعارج بلوغ ارتقا دهند، تا كل بذكرش مشغول شوند، اليوم احدى نبايد از حكمت غافل شود، مثلاً، مشاهده ميشود بعضى بكلمهٴ قبولى از نفسى بشانى مطمئن ميشوند كه جميع امور را من غير حجاب ذكر مينمايند، اين محض غفلت است، ابدًا از نفسى مطمئن مشويد، و زياده از شان و مقدار او تكلّم منمائيد، بسا از نفوس را انفس شيطانيّه محض تفحّص و تجسّس گماشته و ميگمارند تا بلباس دوستى از اسرار احبّاء 
مطّلع شوند، چنانچه در بعضى از مداين اظهار دوستى نموده اند و از تفصيل امور مطّلع شده بامثال خود اخبار داده اند، بشنويد نداى قلم اعلى را و از حكمت خارج مشويد، و اذن داده نشده كه احدى من غير اذن باين شطر توجّه نمايد، بايد دوستان حق در جميع بلدان باتّحاد حركت نمايند، بقسميكه روائح اختلاف ما بين نماند، نه از اهل صادند و نه از اهل كاف و غيره اهل سرادق و فايند و اصحاب جنّت ابهى، اين حروفات متغايره را محو نمايند و در هواى روحانى اتّحاد طيران نمايند، و از نهر صاد كه از يمين عرش و داد جارى است بياشامند، الطاف حق باشما بوده و خواهد بود، عنقريب نفوس معرضه كه بأهل بها ظلم نموده اند در كمال ندامت مشاهده شوند، إِنَّ الرَّحْمنَ مَعَكُمْ وَالْخُسْرانَ لَهُمْ وَعَلَيْهِمْ، أَنْتُمْ أُسَراءُ اللهِ فِي الدِّيارِ، اين شان كبير است حقير مشماريد، عنقريب ذكر شما و ساير دوستان حق در جميع بقاع ارض منتشر شود، چنانچه حال در ملكوت الهى اسامى كل مذكور است، اى دوستان من شما اصل بيوت امريّه ايد، اگر اصول محكم نباشد بيوت مستقر نماند، و مبدء چشمه هاى ارض عرفانيد، مبدء اگر گل آلوده شود در تمامى انهار متشتّته سرايت نمايد و كل تيره شوند، ابنم از قبل باصحاب خود فرموده: شما ملح ارضيد ملح كه فاسد شد بكدام چيز نمكين خواهد گرديد، در
اين صورت مصرفى از او مشهود نه جز آنكه دور افكنده و پايمال شود، اقبال و انقطاع و توجّه شما بايد من على الارض را جذب نمايد و بعرصهٴ حيوة ابدى كشاند، و نفوسيكه در اين فتنهٴ كبرى متزلزل و مضطرب شده اند بجميع تلطّف و مهربانى نمائيد و بمواعظ حسنه بشريعهٴ احديّه دلالت كنيد، چه كه حق دوست نداشته نفسى محروم ماند، مخصوص نفوسيكه در سبيل حق محلّ شتم و ذلّت واقع شده اند وَلَوْ فِيْ ساعَةٍ، إِنَّهُ لَهُوَ الْغَفُوْرُ الرَّحِيْمُ، نفوس مطمئنّهٴ قويّهٴ ثابته اقلّ از كبريت احمر بوده و خواهند بود، بايد امثال اين نفوس ضعيفه را بخود و انگذارند و بلطائف بيانات الهيّه ايشان را مجدّدًا بحيوة باقيه كشانند، طوبى از براى نفوسى كه خدمت و رعايت دوستان حق را منظور دارند، چنانچه بعضى باين مقام فائز شده اند، و مهاجران و دوستان را بقدر وسع محبّت نموده اند، انشاء الله كل باينمقام عالى فائز شوند، اجر هيچ عملى ضايع نخواهد شد، إِنَّهُ عَلِيْمٌ بِما يَعْمَلُوْنَ أَحِبَّائُهُ، إِنَّهُ لَهُوَ الْحَكيْمُ الْخَبِيْرُ.
